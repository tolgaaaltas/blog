---
layout: post
title:  "WhatsApp'ten kaçış: Mesajlarınızı Facebook ile paylaşmak zorundasınız"
categories: [ Teknoloji ]
image: assets/images/whatsapp-to-telegram.jpg
tags: [ telegram ]
---
Facebook, WhatsApp’i Şubat 2014’te 19 milyar dolara satın almıştı. Satın alındığı tarihte 500 milyon kullanıcısı olan platformun şu anda 2 milyardan fazla kullanıcısı var.

Facebook, yıllar boyunca WhatsApp’ten gelir kazanmak için pek çok alternatif model denedi, markaların müşteriler ile sohbet etmesine izin vermek için kurumsal hesapları kullanıma sundu ve platforma e-ticaret entegrasyonları denedi. Bunun dışında uygulama genelde Facebook servislerinden bağımsızmış gibi faaliyetlerine devam etti ve başka müdahalelerde bulunulmadı.

Ancak bu durum değişiyor, WhatsApp gizlilik politikasını güncelleyerek bir dizi yeni şartları kullanıcılarına dayatıyor. Facebook Payments, Onavo (tartışmalı bir web analiz ve VPN hizmeti) ve CrowdTangle (bir sosyal analiz aracı) dahil olmak üzere ilişkili şirketlerin yanı sıra Facebook ile veri paylaşımını zorunlu hale getiriyor. Yeni şartlar ile birlikte aşağıdaki verileriniz Facebook ve alt şirketleri ile paylaşılacak:

- Profil ismi
- Profil fotoğrafı
- IP adresi
- Telefon numaranız ve kişi listeniz
- Durum mesajları

> Facebook Şirketlerinin gizlilik uygulamaları ve bireylere ait bilgileri nasıl kullandıkları hakkında daha fazla bilgi edinmek için lütfen aşağıdaki bağlantıları ziyaret edin: [WhatsApp Yardım - Facebook Şirketleri](https://faq.whatsapp.com/general/security-and-privacy/the-facebook-companies)

> Sahip olduğumuz bilgileri, yaptığınız seçimlere ve yürürlükteki yasalara tabi olmak üzere Hizmetlerimizi yürütmek, sağlamak, iyileştirmek, anlamak, özelleştirmek, desteklemek ve pazarlamak için kullanırız. Bunu nasıl yaptığımızı aşağıda görebilirsiniz: [Gizlilik İlkesi - Şubat 2021 (whatsapp.com)](https://www.whatsapp.com/legal/updates/privacy-policy)

Facebook, WhatsApp’i satın aldığında kurucu ortağı Jan Koum’un gizlilikler hakkındaki açıklaması:
> Gizliliğinize saygımız DNA’mıza kodlanmıştır ve WhatsApp’i, hakkınızda olabildiğince az bilgi sahibi olmak amacıyla kurduk. Bize adınızı vermek zorunda değilsiniz ve e-postanızı istemiyoruz. Doğum gününüzü bilmiyoruz, ev daresinizi bilmiyoruz.

> Nerede çalıştığınızı bilmiyoruz, beğenilerinizi, internette ne aradığınızı veya GPS konumunuzu bilmiyoruz. Bu verilerin hiçbiri WhatsApp tarafından toplanıp saklanmadı ve bunu gerçekten değiştirmeyi planlamıyoruz.

Ancak bu durum 2016’da WhatsApp’in Facebook ile veri paylaşmaya başlaması ile değişti. Kullanıcılar ilgili tarihte bu izni vermek zorunda değildiler, ancak bu artık bir seçenek değil. WhatsApp kullanıcısıysanız ve yeni şartları kabul etmiyorsanız uygulamayı 8 Şubat 15 Mayıs 2021 tarihinden itibaren kullanamazsınız. Koum, veri toplama ve gizlilik konusundaki anlaşmazlıklara dayanarak 2018’de Facebook’tan ayrıldı.

> Facebook ile veri paylaşmayı kabul etmiyorsanız, ~~8 Şubat’tan~~ 15 Mayıs'tan sonra WhatsApp’i kullanamayacaksınız

**Önemli güncelleme:** WhatsApp kitle kaybının önüne geçmek ve gündemi soğutmak amacıyla gizlilik sözleşmesi değişikliğini 15 Mayıs 2021'e erteledi. Kendilerinin yayınladığı tüm güncellemeye [WhatsApp Blog](https://blog.whatsapp.com/giving-more-time-for-our-recent-update)'dan Türkçe olarak erişebilirsiniz.

Peki ama WhatsApp neden politikasını şimdi değiştiriyor? Cevap basit: reklamlar. Facebook, WhatsApp’i bir e-ticaret hizmetine dönüştürmeyi planlıyor ve aynı şekilde Hindistan’da Jio ile test faliyetlerini sürdürüyor.

Yeni gizlilik politikası, Facebook ve ortak iştiraklerin platformdaki işletmelerle etileşiminizi arttırıp daha hedef kitle odaklı reklamlara dönüştürmek istiyor. Bu durum tamamen reklam verenlerin sizi ağına düşürmesi olarak tanımlanabilir. Daha önce bahsettiğimiz gibi servisi kullanmak istiyorsanız veri paylaşım iznini reddetme imkanınız olmadığı için büyük verinin bir parçası olmak zorundasınız. Eğer gizliliğinize önem veriyorsanız muhtemelen bugünden itibaren farklı bir mesajlaşma yazılımına yönelmeniz gerekmektedir. WhatsApp, uçtan uca şifreleme ve kullanım kolaylığı nedeniyle hızlı büyüme yaşadı ancak hizmetin kullanıcılara seçme hakkı tanımadan verilerine göz dikmesi üzücü.

İnsanlar her gün ailesiyle veya arkadaşlarıyla iletişime geçmek için WhatsApp’i kullanıyor. WhatsApp, Hindistan gibi ülkelerde internet ile o kadar özdeşleşmiş ki hizmetten ayrılmak mümkün değil. Facebook bunu çok iyi biliyor ve bu politika değişikliğinin ana güçlerinden birisi olarak kullanıyor; zorunda bırakma.

WhatsApp’ten uzaklaşmayı planlıyorsanız (ki bu iyi bir şey) bunu şimdi yapmanın tam zamanı. Signal harika bir alternatif olabilir ancak çok da zengin bir platform olduğu söylenemez. Telegram ise WhatsApp’e kıyasla çok daha zengin özelliklere sahiptir ve kullanımı daha kolaydır. Facebook’un veri havuzunda yerinizi almak istemiyorsanız gemiyi limana çekmenin tam zamanı.

## En iyi WhatsApp alternatifi nedir?
Açıkçası WhatsApp'ten çok daha iyi ve güvenli bir mesajlaşma yazılımı hali hazırda mevcut: [Telegram](https://telegram.org/). Telegram zengin mesajlaşma, 200.000 kişilik devasa gruplar, modern uygulama ve masaüstü istemcileri, büyük boyutlarda sıkıştırımadan dosya paylaşımı, bulut altyapısı ve uçtan uca şifreleme ile kullanıcılara WhatsApp'ten daha zengin bir deneyim sunuyor.

| Özellik                                                  | WhatsApp     | Telegram |
|----------------------------------------------------------|--------------|----------|
| Dosya Gönderim Limiti                                    | 100 MB       | 1.5 GB   |
| Gizli Sohbet                                             | Mevcut değil | Mevcut   |
| SIM kartsız kullanım                                     | Mevcut değil | Mevcut   |
| Ekran görüntüsü bildirimi <sup>(Gizli sohbetlerde)</sup> | Mevcut değil | Mevcut   |
| Süreli mesajlar                                          | Mevcut değil | Mevcut   |
| Gönderilmiş mesajı düzenleme                             | Mevcut değil | Mevcut   |
| Uçtan uca şifreleme                                      | Mevcut       | Mevcut   |
| Kullanıcı adıyla sohbet                                  | Mevcut değil | Mevcut   |

### Telegram'ı kurmak
Arkadaşlarınız ve aileniz ile WhatsApp’ten Telegram’a geçiş yapmak zor olabilir ama imkansız değil. Dijitalleşen dünyamızda bireylerin gizlilikleri konusunda bilinçli olmaları, kayıtsız kalamayacak kadar önemli. WhatsApp’ten Telegram’a nasıl geçiş yapacağınızı adım adım açıklıyorum. Aşağıdaki rehberde Android için Telegram'ın modern istemcisi olan Telegram X yer almaktadır. Eğer isterseniz Android için klasik Telegram istemcisini de Play Store'dan edinebilirsiniz.

1. Telegram’ı [Microsoft Store](https://www.microsoft.com/en-us/p/telegram-messenger/9wzdncrdzhs0)’dan, [Google Play](https://play.google.com/store/apps/details?id=org.thunderdog.challegram)’den, [App Store](https://apps.apple.com/us/app/telegram-messenger/id686449807)’dan veya [MacOS Store](https://apps.apple.com/us/app/telegram/id747648890)’dan cihazınınıza edinin.
2. Telefon numaranızı kullanarak kayıt olun.
3. Sahipliği doğrulamak adına bir kısa mesaj edineceksiniz, kodu girin ve ilerleyin.
4. Sol menüyü açın ve profilinizi ayarlamak için ayarlara gidin. Buradan fotoğrafınızı yükleyebilir, gizlilik ayarlarınızı düzenleyebilir veya daha fazlasına erişebilirsiniz.
5. Güvenliğiniz için iki adımlı doğrulamayı etkinleştirmenizi tavsiye ederim.
6. Telegram’ı bir telefonda etkinleştirdiyseniz kişi listenizdeki Telegram kullanıcıları Kişiler’e eklendi bile. Eğer henüz Telegram kullanıcısı değiller ise davet gönderebilirsiniz.

### WhatsApp'i sil
Eğer verilerinizin geride kalmasını istemiyorsanız WhatsApp hesabınızı tamamen silmeniz gerekiyor. Gizlilik yasalarına teşekkür edelim ki zorunluluklar nedeniyle bunu oldukça basit bir iki adımla gerçekleştirebiliyoruz.

1. WhatsApp’i açın.
2. Ayarlar’a gidin ve Hesap içinden Hesabımı Sil deyin.
3. Telefon numaranızı girin ve tekrar Hesabımı Sil deyin.
4. WhatsApp hesabınızı ve tüm mesaj geçmişiniz ile birlikte verilerinizi silecektir.
5. Facebook, verilerinizin tamamının silinmesinin 90 günü alabileceğini söylüyor. Hatta bazı “yasal nedenlerle” bir kısmını tutmayı bile tercih edebilir.

Her durumda dijital ayak izinizi Facebook’tan büyük ölçüde kurtardığınızı bilmek gizliliğinizi korumak adına önemli olabilir.

### WhatsApp mesajlarınızı Telegram'a taşıyabilirsiniz
Telegram'ın hem iOS hem de Android için yayınladığı yeni bir araç ile WhatsApp sohbetlerinizi Telegram'a taşıyabilirsiniz. Böylece WhatsApp'te konuştuğunuz tüm önemli verileriniz saklanmaya devam eder ve hiçbir veri kaybı yaşamazsınız. Üstelik bu işlemi bir defa gerçekleştirdiğinizde görüşmenin gerçekleştiği iki kişi için de mesajlar geri yüklenir. Nasıl yapılacağını öğrenmek istiyorsanız [yazıma göz atın](/whatsapp-mesajlarinizi-telegrama-tasiyin/).

## Daha güvenli mesajlaşma için iki adımlı doğrulama
Daha güvenli mesajlaşma deneyimi için her zaman iki adımlı doğrulamayı etkinleştirmelisiniz. Eğer birden fazla cihazınızda Telegram kullanmayı planlıyorsanız bu daha da önemli olabilir.

### Telegram’da iki adımlı doğrulamayı etkinleştirin
1. Telegram’ı açın.
2. Hamburger menüyü açın.
3. Ayarlar’a gidin.
4. Gizlilik ve güvenlik sayfasını görüntüleyin.
5. İki adımlı doğrulamaya tıklayın.
6. Şifre belirleyin.
7. E-Postanızı girin ve adımları takip edin.
8. E-Postanıza gelen şifreyi uygulamaya girin.

## Telegram kullanmak zorunda değilsiniz
Ben her ne kadar Telegram'ı önersem de Telegram kullanmak zorunda değilsiniz. Ücretli ve ücretsiz pek çok alternatif var, gelin onlara da kısaca göz atalım.

### Signal
Şifreli görüntülü görüşme gerçekleştirmekten kendinizi alıkoyamıyorsanız Signal sizin için ilk alternatif seçenek olabilir. Metinleriniz, sesli çağrılarınız ve video görüşmeleriniz açık kaynak kodlu şifreleme kullanır ve sorunsuz bir iletişim imkanı sağlar. Burada sohbetinizi eğlenceli hale getiren animasyonlu ifadeler yok, ancak çıkartmalar bile şifreli iletiliyor. Anlaşılır arayüzü ile GIF’leri, videoları ve fotoğrafları kolayca paylşaın. Signal tüm işletim sistemlerinde çalışır ve 150’ye kadar grup imkanı sağlar. Signal ücretsizdir.
[Hemen edin](https://signal.org/)

### Threema
Baştan söyleyeyim, bu paralı. Açık kaynaklı uçtan uca şifreleme var, mesajları ve aramaları korumanıza imkan veriyor. Hatta telefon veya e-posta bağlamanıza bile gerek yok kullanmak için. Threema hiçbir kullanıcı verisi toplamaz ama bunun yerine birkaç dolarınızı almayı ihmal etmez. Sunucular İsviçre’de barınır. 100 kişiye kadar grup kurabilirsiniz. Android, iOS ve PWA olarak faaliyet gösterir.
[Bi’ göz atın](https://threema.ch/en)

### Element
Her yerde var olan Element, ücretli ve ücretsiz mesajlaşma imkanı sunuyor. Uçtan uca şifreleme ile her şeyiniz güvende, ses, görüntü ve mesaj dahil. Ücretsiz sürüm birden fazla cihazda oturum açmanıza izin veriyor. Ücretli sürüm ise grupları büyütmenize olanak tanır.
[Hemen edin](https://element.io/get-started)
