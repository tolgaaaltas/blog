---
layout: post
title:  "Silinebilir tükenmez ve jel kalem önerileri"
categories: [ Blog ]
tags: [ kalem, featured ]
image: assets/images/erasable-pen.jpg
---
Silinebilir tükenmez ve jel kalemler ülkemizde fazla yaygın olan kırtasiye ürünleri arasında maalesef yer almıyorlar. Genellikle sanat ürünleri satan kırtasiyelerde bulunan bu ürünleri temin etseniz bile refil tedariği neredeyse yok denecek kadar az. Bu nedenle kaleminiz bittiğinde genellikle atık oluşturup yeni bir gövde ile beraber satın alım gerçekleştirmeniz gerekiyor. Silinebilir kalemler tahmin edilenin aksine oldukça fonksiyonel araçlardır, genellikle başlık atarken kullanılan tükenmez ve jel kalemler yazının detaylandırılması ve öne çıkması amacıyla tercih ediliyorlar. Ancak bu amaçla kullanılan kalemlerle yazı yazarken de hata yapabilmek mümkün.

Silinebilir kalemlerin hemen hemen hepsi oldukça kolay silinebilmektedir ve kısmen kağıt üzerinde leke bırakmamaktadırlar. Kırmızı renkli mürekkepler, diğer renklere oranla biraz daha zor çıkabiliyor olsa da yine silinebilir olarak anılabilirler. Kırmızı lekeler zaten tekstil ürünlerinde de oldukça zor çıkmaktadır, dolayısıyla benzer deneyimi elde etmek beni şaşırtmadı.

**Şununla da ilgilenebilirsiniz: [Mekanik kurşun kalem önerileri](/mekanik-kursun-kalem-onerileri/)**

## Silinebilir jel kalem önerilerim
Silinebilir jel kalemler arasında ülkemizde çevrimiçi satışlarda kolaylıkla bulabileceğiniz iki ürün grubu var. Bunlardan birisi Pilot’ın FriXion serisi iken diğer Uni-ball’un Signo Erasable serisi. Her iki serinin de birbirinden farklı yazım karakteristikleri ve özellikleri bulunmakta, yazının devamında bu iki kalem serisinin karakteristik özelliklerine bakacağız.

### Pilot FriXion
![Pilot FriXion](/assets/images/frixion.jpg)
Pilot FriXion silinebilir jel kalem, mürekkebi çok daha fazla bir şekilde bırakıyor ancak kolay kuruyor. Piyasada 0.5 uçlu sürümünü bulmak biraz zor, bu nedenle ince bir yazım deneyimi arıyorsanız iyi bir araştırma yapmanız veya yazının devamındaki önerilere göz atmanız gerekiyor. Ürünün içerisinde yer alan mürekkep 60 dereceye ulaştığında renk pigmentlerini şeffaf hale getiriyor. Bu da mürekkebin kağıt üzerinde görünmez olmasını sağlıyor. Piyasadaki diğer silinebilir kalemlerin aksine Pilot FriXion silgi ile silinebilse de kalemin arkasında yer alan silikon ile çok daha kolay ve herhangi bir toz oluşturmadan kağıt üzerinden mürekkebi yok edebiliyor. Eğer fazla silgi tozu ile haşır neşir olmak istemiyorsanız bu sizin için iyi bir şey. Kalemin arkasında yer alan silikon, temelde kağıt ile sürtünme nedeniyle oluşan kinetik enerjiden meydana gelen ısı ile çalışıyor, bu da mürekkebin 60 derecede şeffaflaşmasını sağlar.

Pilot FriXion, jel kalem kullanırken mürekkebin dolgun olarak kağıda çıkmasını sevenler için en iyi silinebilir kalem önerisi olacaktır. Aynı zamanda rakiplerine kıyasla silgi tozu oluşturmaması da kullanım için iyi bir deneyim. Pilot FriXion serisi jel kalemlerin yanında aynı zamanda işaretleyici (Marker) kalem serisine de sahip. FriXion night olarak geçen bu seri ile belgelerinizde öne çıkacak olan metinleri işaretleyebilir ve önemini yitirdikten sonra temizleyebilirsiniz.

### Uni-Ball Signo Erasable
![Uni-Ball Signo Erasable](/assets/images/signo-erasable.jpg)
Uni-Ball’un Signo serisi zaten jel kalem sevenler arasında hatrı sayılır bir üne sahiptir. Bu serinin bir parçası olan Erasable ürünleri ise serinin diğer ürünleri kadar başarılılar. Pilot FriXion ile aynı sayıda renk seçeneğine sahip olsa da kendi bünyesinde bulunan renkler çok daha canlı renkler olduğundan kullanıcılar açısından daha fazla tercih edilen bir model olduğunu söylemek haksızlık olmayacaktır. Daha ince yazı yazmak isteyenler için 0.5 ucu ile bekleneni veren Signo Erasable aynı zamanda kağıt üzerine daha az mürekkep bırakıyor. FriXion’un aksine Signo Erasable, kalemin arkasında yer alan silgi veya normal bir silgi ile kolayca silinebiliyor. Kalemin özel bir silgiye ihtiyaç duymaması pek çok kullanıcı açısından olumlu olarak karşılanabilir, zira bir sayfada Signo Erasable ve kurşun kalem ile yazdığınız bir bölümü tek bir silgi ile kolayca silebilirsiniz, her kalemin özel silgisini kullanmanıza gerek kalmayacaktır.

Uni-Ball Signo Erasable, evrensel silgiler ile çalışan mürekkebi ile kolayca silinebiliyor. 0.5 uçlu yapısı ile çok daha ince yazı yazmak mümkün. Ürün sınırlı üretim (Limited Edition) olduğu için temini her zaman kolay olamayabiliyor. Bu nedenle stok yapmak gerekebilir.

## Silinebilir tükenmez kalem önerilerim
Herkes jel kalem kullanmaktan hoşlanmayabilir, bu nedenle silinebilir tükenmez kalemler de tüketiciler tarafından ilgi görüyor. Nasıl silinebilir jel kalemler oldukça sınırlı sayıda ise silinebilir tükenmez kalemlere erişmek de oldukça sınırlı.

**Şununla da ilgilenebilirsiniz: [Yazı yazarken oluşan el ağrısını geçirme yöntemleri](/yazi-yazarken-olusan-el-agrisini-gecirme-yontemleri/)**

### Paper Mate Replay
![Paper Mate Replay](/assets/images/replay.jpg)
Paper Mate’in ürünleri genellikle ülkemizde çok kolay bulunmuyor, Replay serisi de aynı şekilde bu durumdan nasibini alıyor. Eğer jel kalemleri sevmiyorsanız Paper Mate Replay, silinebilir tükenmez kalemler arasında ülkemizde ulaşabileceğiniz en kolay ve ucuz kalemlerden birisi olabilir. Kağıt üzerinde bıraktığı mürekkep tıpkı normal tükenmez (ballpoint) kalemler ile aynı. Bu nedenle rengin doygunluğunda veya mürekkebin kağıt üzerindeki duruşundan dolayı endişe etmenize gerek yok. Paper Mate Replay, tıpkı Uni-Ball Signo Erasable gibi normal bir silgi ile silinebiliyor, bu da daha önce verdiğim silgi karmaşası örneğini yaşatmayacağı anlamına geliyor.

Serinin aynı zamanda Replay Premium adında silinebilir jel kalemi de mevcut ancak temin etme fırsatım olmadığı için incelemeye ekleyemedim. Temin etme fırsatı yakalarsam ilerde bu yazıyı güncelleyeceğim.

### Uni-Ball RE:3
![Uni-Ball RE:3](/assets/images/re3.jpg)
Uni-ball’un RE:3 serisindeki kalemlerin (RE:3 ve RE:3 Biz) en büyük özelliği hiç şüphesiz gövdesinde bulunan üç mürekkepli yapısıdır. Tek bir kalem satın alarak siyah, mavi ve kırmızı silinebilir tükenmez kaleme sahip olabilirsiniz. Signo Erasable’dan farklı olarak RE:3 serisi tıpkı yazımın öncesinde yer verdiğim Pilot FriXion gibi kinetik enerjiden oluşan ısı ile mürekkebi şeffaf hale getiriyor. Kalemin silgi mekanizması Zebra Delguard Type-ER’da gördüğümüz gibi baş aşağı edildiğinde silgiyi kitleyen bir yapıya sahip. Kalem düğmeli (clicker) yapıda olduğu için silginin içeri kaçacağı gibi bir endişeniz varsa bu endişeyi giderebilirsiniz. Kalemin bir diğer eksik yanı ise bir renkten diğerine geçişte her defasında ucu kapatıp değiştirme işlemini gövde üzerinde gerçekleştirdikten sonra açmanız. Bu da açıkçası hızlı kullanım senaryolarını büyük ölçüde sınırlandırıyor.

Uni-Ball RE:3 veya RE:3 Biz modellerini Türkiye’de resmi olarak temin etmek mümkün değil, bazı kalem ithalatı yapan küçük e-ticaret kırtasiye ürünü satıcıları gerçekten çok az adetlerde getiriyorlar ve stokları kısa sürede bitiyor. Genelde satış fiyatları Amazon Amerika’nın kargo dahil fiyatına denk geldiği için üzülmenize pek gerek yok, Amazon Amerika ile de satın alabilirsiniz.
