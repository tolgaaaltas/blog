---
layout: post
title:  "Mekanik kurşun kalem önerileri"
categories: [ Blog ]
tags: [ kalem, featured, sticky ]
image: assets/images/kalemler.jpg
---
Mekanik kalemler kişisel ve eğitim amaçlı notlarımızda tüketicilerin ihtiyaç duydukları en önemli araçlardan bir tanesidir. Türkiye'de ve dünyada milyonlarca insan, bir şekilde not alırken mekanik veya diğer adıyla versatil kalemlere ihtiyaç duyuyorlar. Peki bu kalemler hakkında ne kadar bilgiye sahibiz? Benim izlenimlerime göre tüketiciler genellikle piyasada en çok kullanılan modelleri tercih ediyorlar. Türkiye'de ise bu pazarı domine eden iki marka ve birer modelleri var. Bunlardan birisi elbette ilk akla gelen Faber-Castell Grip II (eskiden ilk modeldi), bir diğeri ise Rotring Tikky II (yine önceden ilk modeldi). Bu modeller genellikle perakende mağazalardan kolaylıkla elde edilebilir ve uygun fiyatlıdırlar. Ancak her ikisinin de kendisine has problemleri vardır.

**Şununla da ilgilenebilirsiniz: [Silinebilir tükenmez ve jel kalem önerileri](/silinebilir-jel-ve-tukenmez-kalem-onerileri/)**

## Çok tercih edilen mekanik kalemlerin sorunları
Yazımın başlangıcında bahsettiğim gibi Faber-Castell Grip II ve Rotring Tikky II her ne kadar popüler olsalar da kendi açılarından bazı problemlere sahiptirler. Bu ürünler uygun fiyatlı olduğundan dolayı yeniden temin etmek zor olmuyor, ancak buna gerek var mı? Daha iyi bir mekanik kurşun kalem satın alarak uzun yıllar boyunca tasarruf edebileceğiniz gerçeğini unutmayın. Benim önerilerime geçmeden önce yazının bu kısmında başlıktan da görebileceğiniz üzere en çok satılan bu kalemlerin tüketiciler tarafından en sık rastlanılan sorunlarına değinmek istiyorum. Burada bahsettiğim sorunlar kronik demek istemiyorum, ancak kullanıma bağlı olarak pek çok tüketicinin başına geliyorlar. Başlıklarda güncel modelleri yazacağım ancak sorunlar aslında eski jenerasyon ürünleri için de geçerli.

### Faber-Castell Grip II
Faber-Castell Grip fiyat ve performans açısından baktığımız zaman elbette güzel bir mekanik kalem, bunu kesinlikle inkar edemem. Ancak bu uygun fiyatının getirdiği bazı sorunlar da yok değil. Bunların en başında gelen sorun dayanıksız gövde kalitesi ve iç mekanizma. Kalemin iç mekanizması çoğunlukla sorunsuz çalışır, ancak sorun çıkartmaya başladığı zaman genellikle de bir daha eski konforuna geri dönmez. Bunun en önemli nedenlerinden bir tanesi kullanıcıların mekanik kurşun kalemlere uçları kalemin arkasından değil, yazma kısmından takmalarıdır. Kaleme uç, alttan takıldığında kömür sürtünerek tortulaşma yapar ve iç mekanizmada bu tortular olağan çalışmayı engellerler. Kullanıcılar da bu sorunu gidermek için kalemi açarlar ve iç mekanizmayı kontrol ederler. İç mekanizmada yaşanan sorun hemen hemen her mekanik kalem için geçerlidir, ancak Faber-Castell Grip modellerinde daha sık karşılaşılıyor. Bu iç mekanizmayı kontrol etmek için kalemi söken kullanıcılar yeniden birleştirme esnasında kalemin kavrama mekanizmasını o kadar çok sıkarlar ki gövdede çatlama meydana gelir. Bu da malzeme kalitesinden sıkça meydana gelen bir sorundur. Dolayısıyla kullanıcılar bu iki nedenden ötürü kalemlerini yenilemek zorunda kalırlar. Hadi ama, yapıştırıcı ile yapıştırılmamış bir Grip görmediğinizi iddia etmeyin bana...

### Rotring Tikky II
Tikky 2, Grip 2'ye kıyasla daha güçlü bir gövde kalitesine sahiptir. Ancak Tikky II'nin en büyük sorunlarından bir tanesi ergonomidir. Kavrama noktasında her ne kadar bir silikon yer alsa da çok sert bir yapıya sahiptir ve uzun süreli kullanımda rahat bir deneyim sunmazlar. Bir diğer önemli sorunu ise içe alınmayan uç başlığı. Rotring'in genel uç başlıkları gizlenebilir bir mekanizmaya sahip olmadığı için özellikle düşme esnasında yamulurlar ve bir daha uç çıkmayacak forma girdikleri için tekrar kullanılamazlar. Mekanizması benim deneyimlerime göre çok da sorunlu değildirler, ancak uç başlığı ve ergonomik olmayan kavrama noktası nedeniyle ben kesinlikle tavsiye etmiyorum.

## Uçlu kalem önerilerim
Benim önerilerim belirli bir sıralamaya sahip değiller, ancak seçenekler arasında elbette birbirine üstün gelebilecek bazı ürünler var. Bu nedenle kendinize en uygun olanı seçmeniz gerekiyor. 

### Pentel Sharp Kerry - Görünüşünüzden ödün vermeyin
![Pentel Sharp Kerry](/assets/images/kerry.jpg)
Görebileceğiniz en tarz sahibi mekanik kalemlerden birisi ile karşı karşıyasınız. Şık olmasının yanında kullanımı oldukça pratik kapaklı yapısıyla da uç başlığınızın kıyafetlerinize zarar vermesini engeller. Kapak kapalıyken de açıkken de kaleme uç vermeye devam edebilirsiniz, kapağını kapatırken arkasına basılı tuttuğunuzda beslenen uç kapağı için fazla uzunsa içeri doğru saklanır. İnce kavrama noktası ile ve sağlam iç mekanizması ile uzun yıllar kullanmaktan keyif alacaksınız.

### Pentel Smash - Denge ve rahatlığın tadını çıkartın
![Pentel Smash](/assets/images/smash.jpg)
Benim Pentel ile tanışmama vesile olan ve lisans ile lisansüstü eğitimimde bana eşlik eden kalem Smash olmuştu. İlk başta GraphGear 500 veya GraphGear 1000 arasında gidip gelirken daha sonra yazım için daha uygun olduğunu düşündüğüm Smash'i tercih ettim.  Smash, yine orta ağırlıktaki gövdesi ve hem silikon ve metalden oluşan hibrit kavrama noktalı tasarımıyla yazımda ve teknik çizimlerde sizi memnun edecektir. Bana ilk başta bu hibrit tasarım çok mantıklı gelmese de kullandıkça rahatlığının farkına vardım ve hayranı oldum. Kalemin dengesi de çok iyi olduğundan dolayı sağlam gövde kalitesi ile sizi uzun yıllar yarı yolda bırakmayacaktır. Hangi ucu taktığını hatırlamakta zorluk çekenler için güzel bir göstergesi de mevcut.

### Uni Kuru Toga Advance Upgrade - Her zaman aynı kalınlıkta yazın
![Uni Kuru Toga Advance Upgrade](/assets/images/kuru-toga.jpg)
Uni, Kuru Toga'yı tanıttığında aslında uçlu kalemler için bir devrim yarattı desem yanlış olmaz. Geleneksel mekanik kurşun kalemler uzun süreli yazımda silikleşme ve genişleme yaratırken Kuru Toga'nın ucu döndüren eşsiz mekanizması ucu yüzeye her temas ettirdiğinizde döndürür ve ucun farklı bir yüzeyini kullanmanızı sağlar.

İlk nesil Kuru Toga Modelleri (Standart, High Grade, Pipe Slide, Alpha Gel ve Roulette) ucun 40 temasta tam tur dönmesini gerçekleştirirken Advance modelleri (Advance Standart ve Advance Upgrade) bu işlemi iki kat hızlandırarak 20 temasta turu tamamlar. İlk nesilde turun daha yavaş tamamlanması mekanizmada bazen takılmalara ve mekanizmanın beklendiği gibi çalışmamasına neden oluyordu. Yenilenen mekanizma ile aynı zamanda içe saklanan uç başlığı da standart hale geliyor. Böylece düşme sonucu borunun ezilmesi veya taşırken kıyafetlere zarar verme durumu da ortadan kalkıyor.

Kuru Toga Advance yerine Kuru Toga Advance Upgrade tercih etmenizi önermemin en büyük nedenlerinden birisi malzeme kalitesinin verdiği hissiyat. Kuru Toga Advance'in plastik kasası Pentel ürünlerindeki kadar güvenli bir izlenim uyandırmıyor. Dolayısıyla kaleme gözünüz gibi bakmanız gerektiğini düşünüyorum. Mekanizma ve kasanın büyük bir kısmı plastik malzemelerden oluştuğu için darbelere karşı dayanıklılığı şüphe uyandırıcı. Ancak Advance Upgrade modeli metal kasası ile çok daha korunaklı bir yapıya sahip. Onun da tek eksisi silginin bulunduğu yerden ses gelmesi ancak rahatsız edecek kadar bir ses olmadığını söylememde fayda var. Uni Kuru Toga Advance Upgrade modeli henüz ülkemizde bulunmuyor ancak AliExpress, Ebay veya Amazon'dan elde etmek mümkün. 

### Zebra DelGuard Type-LX - Asla uç kırmayın
![Zebra DelGuard Type-LX](/assets/images/delguard.jpg)
Hem dikey, hem de yatay baskıya karşı ucu koruyan mekanizması ile uç kıranların korkulu rüyalarını sona erdiren bir kalemdir kendisi. Dikey baskıda ucu içeri saklayan, yatay baskıda boruyu uzatan tasarımı ile bundan sonra kabuslarınız geride kalacak. Kaleminizi ister dikey, ister yatay tutun fark etmez.

DelGuard da tıpkı Kuru Toga gibi farklı modellere sahiptir. Standart model tamamen plastik bir yapıdayken Type-LX metal gövdeye sahiptir. Bu sayede kalem daha ağır ve yazım esnasında iyi hissettirir. Ancak bazıları gibi silikon kavrama noktasından vazgeçemiyorsanız Type-ER modeli de sizin için bir alternatif olabilir. Standart ve Type-LX modeline göre kavrama noktası biraz daha geniş olan bu model aynı zamanda ilginç silgi yapısı ile de öne çıkıyor. Kalemi baş aşağı yaptığınızda otomatik açılan silgi, silme işlemi esnasında içe kaçmıyor ve kalemi tekrar düz pozisyona getirdiğinizde otomatik gizleniyor. Türkiye'de kalemlerin silgi gibi yedek parçalarını bulmak zor olacağı için endişelenmeyin, kutusundan iki adet yedek silgi de çıkmakta.

### Pentel PG5 - Hafiflik en büyük avantajınız
![Pentel PG5](/assets/images/pg5.jpg)
Eğer ağır kalemlerden hoşlanmıyorsanız Pentel PG5 muhtemelen tercih listenizin başında olmalı. PG5 modeli dayanıklı dış gövde yapısına sahip olmasına rağmen oldukça hafiftir ve ağırlık dengesi ergonomiyi olumsuz etkilemez. Uzun gövde yapısı nedeniyle alışılmışın dışında olsa da yazım deneyimi açısından kusursuza oldukça yakındır. Uzun uç kısmı, karakteristik sarı göstergeli tasarımı ile temelde çizim yapanlar için tavsiye edilse de uzun süreli yazımlarda da gönül rahatlığı ile tercih edilebilir.

### Pentel Orenz Metal Grip - Asla uç için uğraşmayın
![Pentel Orenz](/assets/images/orenz.jpg)
Pentel'in Orenz modeli uzun yıllardır piyasada mevcut. En öne çıkan özelliği ise otomatik uç besleyen başlık tasarımı. Bu uç besleyen tasarım aynı zamanda ucu fazla bastırdığınızda içe alarak kırılmaya karşı bir nebze koruma da sağlıyor. Elbette üzerinde yer alan talimatları okumak oldukça önemli, ucu fazla açtığınız taktirde bu mekanizma doğru olarak çalışmayacaktır. Orenz'in uzun uç başlığı sayesinde özellikle cetvel gibi araçlarla yaptığınız çizimleri, tam da çizim esnasında görmek oldukça kolaydır. Plastik sürümü her ne kadar iyi olsa da Metal kavrama noktası varken yükseltme yapmamak anlamsız olur. Orenz'in Metal Grip modeli hem denge açısından hem de kavrama noktasındaki tutuş hissiniz açısından fiyatına değecek bir yükseltme olacaktır. Orenz'in Nero modeli normalde en üst seviyesi ancak o modelin kavrama noktası oval olmadığı için tutuşu yeterince güçlü değil.

### Steadtler Graphite 779 - Konforlu yazımın tadını çıkarın
![Steadtler Graphite 779](/assets/images/graphite.jpg)
Baştan söyleyeyim, bu kalemin artık üretimde olup olmadığından bile emin değilim, internette bazı sitelerde var ancak fiyatları çok uçuk. Bu nedenle sağlam bir araştırma yapmak gerekiyor. Benim kullandığım dönemde Faber-Castell Grip'in en büyük rakiplerinden biriydi, üstelik fiyat olarak da çok farklı değillerdi. Dikey basınca karşı ucu koruyan mekanizması ve oluşturduğu sanki su üzerinde yazıyormuş hissi ile aklımdan hala çıkmayan bir kalem. Kavrama noktasındaki malzeme ile ergonomisinden de ödün vermeyen bir kalemdi. Yokluğunu hissediyorum.

| Mekanik  Kurşun Kalem | Uç boyutu | Uç başlığı | Kavrama noktası | Ayrıştırıcı özellik |  Silgi | Uç Koruma |
|----------------------------------------------------------|--------------|----------|
| Pentel Sharp Kerry | 0.5 ve 0.7 | Kapaklı | Metal / Yuvarlak | Kapaklı Tasarım | Kapaklı | Kapaklı |
| Pentel Smash | 0.3 ve 0.5 | Saklanamaz | Metal ve Silikon / Yuvarlak | Ergonomik Tasarım | Kapaklı | Yok |
| Uni Kuru Toga Advance Upgrade | 0.3, 0.5 ve 0.7 | Saklanabilir | Metal / Yuvarlak | Dönen Mekanizması | Kapaklı | Var |
| Zebra DelGuard Type-LX | 0.3, 0.5 ve 0.7 | Saklanamaz | Metal / Yuvarlak | Uç Kırmayan Mekanizması | Kapaklı | Var |
| Pentel PG5 | 0.5 | Saklanamaz | Plastik / Yuvarlak | Yok | Kapaklı | Yok |
| Pentel Orenz Metal Grip | 0.2, 0.3 ve 0.5 | Saklanabilir | Metal / Yuvarlak | Uç Besleme Mekanizması | Kapaklı | Var |
| Staedtler Graphite 779 | 0.5 ve 0.7 | Saklanabilir | Silikon / Yuvarlak | Yok | Kapaklı | Yok |

**Şununla da ilgilenebilirsiniz: [Yazı yazarken oluşan el ağrısını geçirme yöntemleri](/yazi-yazarken-olusan-el-agrisini-gecirme-yontemleri/)**

## Bahsetmeye değer ancak kullanmadığım kalemler
Burada daha önce kullanma ve satın alma fırsatına sahip olmadığım birkaç mekanik kaleme de yer vermek istedim. Kendileri hakkında uzun okumalar yaptım ama bahsettiğim gibi kullanmadığım için doğrudan gidin, alın ve kullanın diyemeyeceğim.

### Ohto Super Promecha 1500
Adından da anlayacağınız üzere bu kalemde her marifet var. Utanmasa Transformers gibi arabaya dönüşecek. Söz konusu kalemin özellikleri arasında uç başlığının uzunluğunu ayarlayabilme, çıkacak ucun uzunluğunu ayarlayabilme gibi özellikler mevcut. Bu da kalemi bayağı bir özel kılıyor elbette. Üzerinde hangi ucu taktığınıza dair gösterge de var ancak diğer özelliklerin yanında oyuncak kalıyor tabi. Teknik bir mühendis için harika özellikler barındırıyor olsa da günlük kullanım için fazla dolu bir kalem.

Bu üründen bağımsız olarak Ohto'nun üretim kalitesinden pek memnun değilim. Super Promecha 1500'ü hiç elime almadım ancak Horizon modeli gibi teknik sorunlara sahipse kısa sürede bozulabilir. Bu nedenle sizi satın almadan önce iyi bir araştırma yapmaya davet ediyorum.

### Platinium Pro-Use
Bu alanı hazırlıyorum.

## Destekleyici ürünler
Kalemleri satın aldıktan sonra bir de kalemliğe ve onu dolduracak ürünlere ihtiyacınız olacaktır. 

### Silgi tavsiyesi
Bu alanı hazırlıyorum ancak tavsiyem Pentel Hi-Polymer Eraser.

### Uç tavsiyesi
Elbette bir mekanik kalemi uç olmadan kullanmak olmaz. Uç, kırtasiyeden gidip kolayca alabileceğiniz bir ürün olsa da aslında satın alırken en az kalem kadar dikkat etmeniz gereken bir ürün. Ucun dayanıklılığı, koyuluğu ve yazım hissiyatı gibi etmenler kalemi de önemli derecede etkilemektedir.

#### Pentel Ain Stein
Ülkemizde bulabileceğiniz en iyi uçlardan bir tanesidir. Altıgen tasarımlı üretimi ile diğer uçlara göre %10 daha dayanıklı olması ve her uçta aynı koyuluğu kararlılıkla vermesiyle yazım hissinde mükemmelliyeti tamamlıyor. Üstelik kırtasiyeden aldığınız 12'li uçlara kıyasla 40'lı toplu alım yapmak daha mantıklı.

### Uni Nano Dia
Nano Dia uç ailesi ülkemizde maalesef çok kolay bulunmuyor ve oldukça pahalı. 12'li küçük paketleri ile Ain Stein'in 40'lı paketleri karşılaştırılınca maliyetinden dolayı yanaşmak istemeyebilirsiniz. Yine de tıpkı Ain Stein gibi dayanıklılık ve kararlı koyuluk açısından oldukça iyi bir uç olarak aklınızda kalmalı.

### Kalemlik tavsiyesi
Bu alan için önerebileceğim çok fazla ürün yok, çünkü ben genellikle sırt çantalarımdaki kalem alanlarını kullanıyorum bunun için. Ancak masada, çantada, kalemlikte ve cekette kullanabileceğiniz iki önerim var. Bu iki ürüne de sahip olduğum için rahatlıkla tavsiye edebiliyorum. Bunlar dışında almayı düşündüğüm ancak Türkiye pazarında olmayan bir iki tane Kore ve Japon menşeili kalemlikler var, eğer bir gün temin edersem yazının bu kısmını da güncelleyeceğim.

#### Lamy Safari Metal Kutu
![Lamy Safari Metal Kutu](/assets/images/lamy-kutu.jpg)
Temelde ürünün adından da anlayabileceğiniz gibi iki önerim de Lamy Safari ürünleri için ancak bu ürünleri yerine göre kullanabilmek mümkün. Her iki ürün de yanında fazla kalem taşımayanlar için tercih edilmek üzere önerilmekte. Temelde Metal Kutu modeli iki veya üç kalem içi tasarlanmışken içerisindeki sert ayırıcıyı çıkarttığınızda aslında eski metal saklama kapları gibi kullanılabilir. Tabi ben bu kutuyu Pentel Sharp Kerry, Kutu Toga Advance Upgrade ve Platinum Preppy için kullanıyorum. Tercih tamamen size kalmış.

#### Lamy Safari Deri Kılıf
![Lamy Safari Deri Kılıf](/assets/images/lamy-deri.jpg)
Deri Kılıf modeli ise özellikle tek bir kalemi muhafaza etmek isteyen ve kalemini göğüs cebinde taşıyanlar için çok daha uygun bir model. Pentel PG5 gibi ince bir kalem ile kullanıldığında çok daha uzun süre yapısını korurken kıyafetlerinizi de mürekkep akma riskine ve kalemlerin uç kısmı tarafından deforme olmasına karşı koruyor. Yalnızca kullanıma bağlı olarak çabuk kirleniyor, bu nedenle vakit ayırıp temizliğe ihtiyaç duyduğunu hatırlatmak isterim.
