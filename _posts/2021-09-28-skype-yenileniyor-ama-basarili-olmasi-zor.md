---
layout: post
title:  "Microsoft, Skype'ı yeniliyor ama başarılı olması zor"
categories: [ Teknoloji ]
image: assets/images/skype.jpg
---
Microsoft, geçtiğimiz günlerde Skype'a dair gelecek planlarını paylaştı ve servisin geleceğinin teminatını verdi. Firma yeni Skype'ı "geliştirilmiş, hızlı, güvenilir ve süper modern" olarak tanımlıyor. Microsoft her ne kadar Skype'ın üzerine düşse de kaybolan popülaritesi ve pandemide bile yeterince yaygınlaşmaması servisin gerçek geleceğini gösteriyor.

Neyse ki yeni Skype sadece görsel olarak yenilenmiyor, servise bazı yeni özellikler de ekliyor. TwinCam olarak adlandırılan tek kullanıcının iki kamera ile görüşmeye katılması pek çok kullanıcının işine yarayacaktır. Yeni temalar, özelleştirilebilir sesler ve arkaplan seçenekleri de muhtemelen sadık Skype kullanıcıları için sevindirici haberlerdir.

Microsoft, pek çok defa Skype'ı parçalarına ayırdı ve yeniden birleştirdi, şimdilerde ise şirket odağını temelde Microsoft Teams'e kaydırmış durumda. Teams o kadar ön plandaki Windows 11'de Skype ön yüklü olarak gelmiyor bile. Skype belki ölmeyecek ama yenilenmesi de onu popüler yapmayacak.

## Ölü toprağı silkelenerek kalkmaz
Skype'ın kullanıcı kaybetmesindeki en büyük nedenlerden bir tanesi hiç şüphesiz ki Windows 8'den itibaren sürekli yenilenen ve bir türlü beklenen stabilite ile hızı veremeyen masaüstü sürümleri. Ancak Windows 10'a son gelen Electron tabanlı Skype tüm zamanların en kötü Skype deneyimini sunuyordu.

Bir diğer neden ise kullanımları çok daha basit olan ve önyükleme gerektirmeyen tarayıcı tabanlı görüşme servisleri. Evet, Skype'ın bir web sürümü var ancak resmi sitesine gittiğinizde bile erişimi oldukça zor. Skype, var olduğundan beri bir masaüstü uygulaması olarak hizmet verdiği için pek çok kullanıcı bir web sürümü olduğunu bile bilmiyordur.

### Hadi Skype, vaden doldu
Pek çok insan için Skype zaten eski ve mutlu anılarda bir hatıra olarak kaldı. Çok daha basit olan WhatsApp ve çok daha komplike olan Zoom bile Skype'a kıyasla daha çok tercih edilen servisler oldular. Skype tam olarak kendini nerede konumlandıracağını hala bilemiyor, bu da servisin tam ortada kalmasına neden oldu.

Skype asla WhatsApp kadar kolay bağlantı kurabileceğiniz bir servis olmadı, Zoom kadar ise profesyonel bir toplantı aracı olmadı. İki kişi arasında kolay iletişim kurmak için oluşturduğu flow daha zor ve her zaman rakiplerine kıyasla yavaş oldu. Daha profesyonel bir çözüm sunan Zoom kadar ise çeşitli özelliklere sahip değil, özellikle toplantıyı başlatan kişinin ilgili toplantıyı modere edememesi bile en büyük sorun.

### Kimse nedensiz yere alternatif aramaz
Kimse boş yere Skype'ı bırakıp WhatsApp veya Zoom'a geçiş yapmadı. Skype, uzun yıllardır kendini gerçek anlamda yenilemedi ve kullanıcıların yeni ihtiyaçlarını tespit ederek servisini zenginleştirmedi. Bu saatten sonra da temelde çok fazla değişiklik yapmaya niyetlerinin olmadığı görülüyor. Şu anda odaklandıkları yenilikler bile temelde kullanıcı arayüzünden ibaret.

İnsanlar hali hazırda telefonlarında WhatsApp ve Telegram gibi servislere sahipler. Özellikle Telegram'ın masaüstü istemcisi de çok iyiyken kimse sırf görüntülü görüşme için Skype'ı tercih etmeyecektir.

## Belki de son kabullenilmeliydi
Açıkçası Microsoft'un Skype'ı yenilemeye harcadığı eforu anlamlı bulmuyorum. Özellikle Windows 11'de varsayılan olarak gelmeyen bir servisin geleceği daha çok tartışmaya açılırken bu servisi yenilemek tartışmaya oldukça açık. Skype yarın ani bir kararla kapatılsa, çok az bir kullanıcı tarafından mızmızlık çıkar.
