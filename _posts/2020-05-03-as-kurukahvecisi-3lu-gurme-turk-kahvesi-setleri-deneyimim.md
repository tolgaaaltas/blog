---
layout: post
title: "AS Kurukahvecisi 3'lü Gurme Türk Kahvesi Setleri deneyimim"
categories: [ Yiyecek-İçecek ]
image: assets/images/as-kurukahve-1.png
---
Geçtiğimiz haftalarda arkadaşım [Melih](https://melihcaliskan.com/), Trendyol'dan yaptığı kahve alışverişini bana da tavsiye edince ben de uygun fiyatlı olması neticesiyle [AS Kurukahvecisi](https://www.askurukahvecisi.com/)'nin 3'lü Gurme Türk Kahvesi Setlerinde A64 ve A84 kodlu ürünlerini satın aldım. Ben satın aldığımda her biri için ₺19,90 ödedim ve Süpermarket Alışverişleri kampanyası nedeniyle ücretsiz kargo ile alışverişimi tamamladım. Ürünün şu andaki fiyatı ise her biri için ₺26,90 olarak belirlenmiş ama tekrar indirime girebilirler.

Aldığım iki setin birinde Hindistan Cevizi, Böğürtlen ve Fındık yer alırken diğerin de ise Dağ Çileği, Damla Sakızı ve Güllü Lokumlu bulunuyordu. Bu iki set içerisinde en sevdiklerim ise Hindistan Cevizli ile Damla Sakızlı olanlardı. Gelelim sebeplerine; diğer kahve ürünlerinin aslında aromasını almak çok da kolay değil. Aromasından ziyade aslında kokuları dahi zor solunuyor. Genellikle aromalı bir ürün denildiğinde akla gelen ilgili aromanın, ürünün önüne çıkmasıdır. Yani çilekli bir dondurma tükettiğinizde süt yerine değil de çileğin tadını almayı umarsınız. AS Kurukahvecisi'nin ürünlerinde ise bu durum söz konusu değil. Aslında bu iyi bir şey elbette, tatlandırıcı aroma veya şeker ilavesi doğrudan kahveye eklenip ürünün sevilen lezzetine dokunmamışlar. Hele de benim gibi şekeri bırakmış birisi için çok daha güzel bir şey. Ne yazık ki oluşturulan algı ile beklenti de farklı olduğu için ürünle ilgili bir karmaşa oluşmuş tüketici tarafında.

Aslında ürünlerin hepsi bildiğimiz Türk kahvesi lezzetinde ve iddia ettikleri aromalar tadını değil, kokularını etkiliyorlar. Peki hiç mi tatları yok? Aslında varlar, ama bu tatları almak için kahveyi fincana koyar koymaz tüketmeye başlamamalısınız. Kahveyi fincana döktünten sonra bir veya bir buçuk dakika bekledikten sonra içtiğinizde ilgili aromaların ağzınızda da çok küçük bir tat bıraktığını deneyimleyebilirsiniz.

Ailemde de Türk kahvesini şeker ile tüketen olmadığı için şeker ile yapılınca aromaların ortaya çıkma ihtimalini hiç deneyemedik. Ama gerçek bir Türk kahvesi severseniz zaten bu hali ile seversiniz diye düşünüyorum. Sonuçta klasik Türk kahvesi de acıdır ve bu tam da Türk kahvesi lezzetinde bir ürün.

Ürünün şu andaki fiyatı bana göre pahalı, çünkü pek çok merak edenin düşündüğü gibi aromalı değil daha çok kokulu bir kahve bu. Ama içinizde merak oluşturduysa ₺19,90 gibi bir fiyat etiketine yeniden sahip olursa denemenizi tavsiye ederim. Firmanın ürünlerine daha kolay erişmek için [buraya tıklayıp Trendyol'dan alışverişe](https://ty.gl/ex8c0ogn) başlayabilirsiniz.
