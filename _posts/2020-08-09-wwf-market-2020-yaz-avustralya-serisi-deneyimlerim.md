---
layout: post
title:  "WWF Market 2020 Yaz Avustralya Serisi ürün ve alışveriş deneyimlerim"
categories: [ Moda ]
image: assets/images/wwf-market-2020-yaz-avustralya.jpg
tags: [ wwf market ]
---
WWF Market'ten ne kadar mutlu olduğumu zaten kendileri ile ilgili yazdığım [bir önceki yazımda](/wwf-market-urun-ve-alisveris-deneyimlerim/) bahsetmiştim. Ürünlerin sürdürülebilir olarak tamamen Türkiye'de üretilmesi bir yana, satın alımlarınızdan elde edilen kârın %40'ının [WWF Türkiye](https://www.wwf.org.tr/)'ye aktarılması da önemli bir satın alma tercihi oluşturuyor. En azından kuru kuruya iyi bir ürün almanın yanı sıra satın alımınızın sonucunda vakfın da yararına bir kısım ayrılması tüketici açısından tercih edilebilirliği iyice arttırıyor.

2020 Yaz Avustralya Serisi ürünlerinden ben yalnızca [t-shirt](https://wwfmarket.com/collections/t-shirt) aldım, ancak koleksiyonda [Bandana](https://wwfmarket.com/collections/bandana), [çanta](https://wwfmarket.com/collections/canta-1), [marata](https://wwfmarket.com/collections/matara), [havlu](https://wwfmarket.com/collections/havlu), [anahtarlık ve pin](http://web.archive.org/web/20201030044333/https://wwfmarket.com/collections/anahtarlik-pin) olduğunu da unutmayın. Özellikle çanta kategorisinde yer alan ürünler pek çok hanımefendi ve beyfendi için kullanışlı duyuruyor. Aynı şekilde tatil hazırlığında bulunan tüketiciler için havlu ürün grubu da güzel seçeneklere sahip.

Bu yazımı da bir önceki yazıda olduğu gibi ürünler ve alışveriş olarak iki başlıkta hazırlayacağım. Bu, gelen bir çok geribildirimde olumlu bir format olarak değerlendirildiği için değiştirmemeyi uygun gördüm.

Ürünler
Mayıs ayından itibaren normalde satışa çıkması gereken ürünler panemi sürecinde sanırım üretimin durdurulması nedeniyle bir ay geç çıktılar. WWF Market'in ürettiği ürünlerin [adil üretim](https://wwfmarket.com/pages/adil-uretim) standartlarında üretildiğini göz önünde bulundurursak bu konudan şikayetçi olmayacağım. Bir tüketici olarak ürünleri merakla bekleyip sabırsızlık yaşadığım oldu ancak günün sonunda insan sağlığını hiçe sayıp üretime devam etmemeleri yapılacak en iyi şeydi sanırım. Bu konu hakkında resmi bir açıklama yok gerçi, tamamen şahsi düşüncem ancak üretimin bu kadar geç tamamlanmasını pandemi sürecindeki üretimlere ara verilmesinden başka bir şey olduğunu düşünmüyorum.

Sabırsızlıkla beklediğim Avustralya koleksiyonu maalesef tüm ürünlerin aynı anda çıkmaması nedeniyle benim için erişmesi biraz zor bir koleksiyon oldu. Bu nedenle siparişimi iki parça olarak gerçekleştirdim. İlk olarak [İmparator Penguen T-Shirt II](https://wwfmarket.com/products/imparator-penguen-t-shirt-ii) ve [Bozayı T-shirt II](https://wwfmarket.com/products/bozayi-t-shirt-ii) ürünlerini satın aldım. Satın aldıktan birkaç gün sonra ürünler elime geçti. Bu pandemi sürecinde daha önce çalıştıkları UPS Kargo'yu birincil olarak kullanmayarak Yurtiçi Kargo veya Sürat Kargo ile çalışmaya başlamışlar. Benim iki siparişim de Yurtiçi Kargo ile geldi. Açıkçası bundan dolayı deneyimim çok daha olumlu çünkü Türkiye'nin neresinde yaşarsam yaşayayım kargo konusunda en iyi deneyimi bana hep Yurtiçi Kargo yaşatmıştı. Yurtiçi Kargo'nun bu sürede kod ile kargo onaylaması da diğer kargo firmalarına kıyasla sürecin sağlık kısmına bir artı katıyor.

Ürünleri ilk elime aldığımda biraz kalın olduklarını hissettim. Ancak ürünlerin pamuklu yapısından dolayı terletme gibi bir problem yaşatmadığını peşinen söylemem gerekiyor. Muhtemelen bu yazıya denk gelip satın alma potansiyeline sahip tüketicilerin de ilk şaşıracakları durum ürünlerin kalınlığı olacağı için bu konuda sizi hazırlamak istedim. Ürünleri bir aydır kullandığımı göz önünde bulundurursak (ilk siparişimi 8 Temmuz 2020'de teslim aldım), bu konudaki deneyimime tamamen güvenebilirsiniz.

Ürünlerin aynı zamanda oversize kesimlere sahip olduğunu unutmayın. Elbette Pull&Bear veya diğer Inditex markaları ürünleri gibi abartılı bir oversize'dan bahsetmiyorum. WWF Market ürünlerinin tamamı unisex olduğu için her ikisinin de rahatlıkla giyebileceği orantılı bir oversize'dan bahsediyorum. Bu durumda omuzlar abartılı düşük, boyları orantısız uzun veya genişliği vücudunuzda kırışık duracak boyutlarda değil, bu üç kriterin üçü de her iki cins için makul ölçülere sahip. Zaten WWF Market'in sitesinden her iki cins için görsellere bakarak mankenlerin üzerinde ürünlerin nasıl durduğunu görebilirsiniz. Ürünler görsellerde neyse hemen hemen o şekilde. Bazı görsellerde ton uyumsuzluğu oluyor ancak ciddi bir oranda değil, cihazınıza bağlı olarak ekran kalibrasyonu ile ilgili de farklılık oluşabilir.

İkinci siparişimde ise ilk siparişimden dolayı hak kazandığım ₺400'ya ₺100 indirim fırsatından yararlandım. Bunda [Koala T-shirt](https://wwfmarket.com/products/koala-t-shirt), [Honeyeater T-shirt](https://wwfmarket.com/products/honey-eater-t-shirt), [Kakadu T-shirt](https://wwfmarket.com/products/kakadu-t-shirt-1) ve [Denizatı T-shirt](https://wwfmarket.com/products/deniz-ati-t-shirt)'ü satın aldım. Ancak burada bir benden kaynaklı, iki tane de ürünlerden kaynaklı sorun yaşadım. Açıkçası bu yazıyı da bu sürecin nasıl işlediğini aktarmak ve WWF Market'in nasıl yakından ilgilendiğini aktarmak için yazıyorum. Aksi taktirde bir önceki yazımdan pek farkı olmayacağı için yaz koleksiyonu hakkında bir şey yazmayı düşünmüyordum bile.

İade ve değişim süreci
Ürünlerden bir kısmını kardeşim için aldığım için XS almıştım. Açıkçası satın aldığım ilk iki ürünün kalıpları biraz daha geniş olduğu için S beden kardeşimin üzerinde tabiri yerindeyse emanet gibi duruyordu. Ancak arada kalıplarda küçük oynamalar mı gerçekleşti pek emin olmamakla beraber XS çok küçük geldi. Bunun sonucunda hemen WWF Market ile iletişime geçerek S ile değiştirilmesini rica ettim ürünlerin.

Ürünlerin iade ve değişim süreci oldukça kolay ilerliyor. WWF Market'in [Sipariş, iade ve değişim](https://wwfmarket.com/pages/siparis-iade-ve-degisim) sayfasında yer alan formu dolduruyorsunuz. Formu doldurduktan sonra eğer değişim yapmak istiyorsanız formda yer alan "Ayrıntılar" kısmına eğer farklı bir ürünle değişim istiyorsanız belirtmeniz gerektiğini unutmayın. Burada WWF Market müşteri temsilcisinin ilettiği bir durum da beş haneli sipariş kodunuzu, değiştirilecek ürün adı ve bedenini ürünün içine bir not ekleyerek belirtmeniz. Ürünü kargoya verdikten sonra ambar tesellüm fişini (gönderiyi tesim ettiğinize dair belge) elektronik posta veya WhatsApp üzerinden iletirseniz aynı gün içerisinde değişim gerçekleştiriyorlar.

İlk bahsettiğim kısımda beden değişikliği gerçekleştirdim ancak ikinci kısımda anlatacağım ise tamamen üründen kaynaklı sorunlar nedeniyle değişimdi. Neyse ki her ikisinde de WWF Market yetkilisi Ezgi hanım süreç ile yakından ilgilendi ve değişim konusunda yardımcı oldu.

![WWF Market 2020 Yaz Avustralya Serisi Kakadu T-shirt](/assets/images/wwf-market-kakadu.jpg)

Diğer hiçbir ürünlerde karşılaşmadım ancak Kakadu T-shirt'ün kol altı kısımlarında tıpkı çamaşır suyu dökülmüş gibi lekeler oluştu. Sanırım bu durum üründe kullanılan renklendirici malzemeden kaynaklı olarak gerçekleştirildi. Çünkü ürünün malzeme hissiyatında tercih edilen pamukta bir farklılık söz konusu değildi. Benim aklıma yatan tek geçerli sebep ise biraz önce bahsettiğim renklendirici oldu. Çünkü kullandığım kişisel bakım malzemelerini diğer WWF Market ürünleri ile de kullanıyorum ve diğerlerinde böyle bir sorunla karşılaşmadım. Değişimde aynı ürünü tercih edip benzer bir sorunla karşılaşmamak için de [Sugar Glider T-shirt](https://wwfmarket.com/products/sugar-glider-t-shirt)'ü (Şeker Planörü) modelini tercih ettim.

Diğer bir sorun ise Honeyeater T-shirt'te beden değişimi sonucunda gelen S bedenin üretimden kaynaklı çeşitli yerlerinde iplik atmasından dolayı kaynaklandı. Ürünü teslim alıp paketi inceleme vakti elde ettikten sonra Ezgi hanım ile yeniden iletişime geçerek konuyu kendisine ilettim. Ürünü incelemek için bu defa ofislerine UPS Kargo ile göndermemi rica etti. Ürünün gönderimini sağladıktan sonra yine koşulsuz olarak değişimini sağladı.

## Alışveriş
İlk yazımda da bahsettiğim alışveriş başına gönderilen taşıma keseleri hala ürünlerle beraber gönderilmeye devam ediliyor. Hatta beni şaşırtan şey ise her değişimle beraber de keselerin gönderilmesi oldu. Neyse ki ben bu keseleri günlük hayatta olabildiğince aktif olarak kullanmaya özen gösteriyorum. Kısa mesafeli market alışverişlerimde yanıma alarak tek kullanımlık plastik poşetleri hayatımdan çıkartmamda önemli bir yeri oldu.

İlk alışverişimin ardından ₺400'lık sepete ₺100 indirim kodu vermeleri de ikinci alışverişimi gerçekleştirmemde önemli bir teşvik oldu. Eğer bu kod olmasaydı muhtemelen yalnızca iki ürün daha alıp yaz koleksiyonundan alacaklarımı tamamlayacaktım ancak kod sayesinde daha fazla ürüne erişme fırsatı yakaladım. Kışın yaptığım sweatshirt alışverişlerinde de benzer bir indirim kampanyası uygulamışlardı. O zaman ₺200'ya ₺50 indirim kodu verdiklerini hatırlıyorum.

Şimdilerde ise WWF Market üzerinden gerçekleştireceğiniz ilk alışverişinize özel %15'lik bir indirim kampanyası sitelerinde yer alıyor. Bu kampanyaya dahil olmak için [WWF Market](https://wwfmarket.com/)'in sitesini ziyaret edin ve bir süre bekleyin. Ardından ekrana bir pencere gelecek ve size kampanyadan yararlanmanız için elektronik posta adresinizi girmenizi isteyecek. Elektronik postanızı girerek WWF Market'in bültenine abone olacaksınız ve size %15 indirimden yararlanmanız için bir kod gönderilecek. Eğer daha önce alışveriş yaptıysanız veya bültene abone olduysanız bu kampanyadan yararlanamazsınız. Bunun için ya yeni bir elektronik posta adresi oluşturun ya da yakın bir arkadaşınızdan rica edin.
