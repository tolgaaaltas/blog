---
layout: post
title:  "Yorumlarda Disqus yerine GraphComment tercih ettim"
categories: [ Teknoloji ]
image: assets/images/disqus-to-graphcomment.png
---
Kişisel bloguma en başta bir yorum alanı eklemeyi düşünmüyordum ancak kendi deneyimlerimi anlatmaya başladıktan sonra ekranın diğer tarafındaki birilerin soru sormaya ihtiyacı olabileceğini düşünerek kısa süre önce [Disqus](https://disqus.com/)'ı aktif ettim.

## Disqus'ın eksiklikleri
Disqus dünyanın en çok kullanılan yorumlama aracı olsa da yeterince hızlı ve pratik değil. Disqus içeren bir sayfanın yüklenme hızı oldukça yavaşlıyor ve yorum yapanı bir şekilde sisteme giriş yapmaya zorluyor. Ayrıca her zaman Disqus'ın sağdan çıkan aracına da uyuz olmuşumdur. Elbette tıklamadığınız zaman bu araç çıkmıyor ancak varlığı bile beni sinir ediyordu. Bir şey daha; Disqus bana göre modern bir araç değil, bunun en büyük sebebi de yıllardır kendini çok fazla yenilememesi olarak düşünüyorum.

## Commento deneyimi
Demiş olabilirsiniz ki "Disqus'ı sevmemene rağmen sitene neden kurdun o zaman?", bu çok yerinde bir soru ancak cevabı da çok basit; pratikti. Daha önce siteme ait özel bir yorum sistemi bulunsun diye [Commento](https://commento.io/) kurmaya kalkıştım ancak kurulumda başarılı olamayınca sunucuyu çok da kurcalamak istemedim. En nihayetinde bu kişisel blogum ve o kadar da özene ihtiyacı olmadığının farkına vardım. Commento'nun en büyük artılarından birisi kendiniz kurarsanız veriler sizde barınır, sizin sunucunuzda çalışır, Disqus'a göre daha hızlı yüklenir, arayüzü Disqus'a göre çok daha sadedir ve Disqus'tan yorumlarınızı içe aktarabilirsiniz. Hatta ödeme planlarından birini kullanırsanız kendi sitenize kurmanıza bile gerek kalmadan kullanmaya başlayabilirsiniz. Ne yazık ki kurulumu biraz uğraştırıcı olduğu için tercih edemediğimi tekrar söyleyeyim.

## GraphComment'ın avantajları
Birkaç gün önce ise [GraphComment](https://graphcomment.com/en/)'ı keşfettim. Arayüz olarak sadeliğini korumakla beraber Disqus'a kıyasla inanılmaz hızlı bir şekilde yüklendiğini gördüm. GraphComment'ın diğer tüm servislerden ayrışan en güzel özelliği her bir yanıtın kolayca öne çıkabiliyor olması. Bir yoruma yanıt verildiğinde diğer yanıtlar arasında kullanıcıların avatarına tıklayarak kolayca gezinti sağlayabilirsiniz. Bu özellikle küçük topluluklarda birbirlerini tanıyan kullanıcılar arasında faydalı olacaktır. Diğer bir yandan ise tanındık kullanıcıların yanıtlarını daha kolay bulmanıza da imkan sağlıyor. GraphComment'ta Disqus'tan farklı olarak bulunan bir başka özellik ise GraphComment kullanan her siteye ait farklı bir profil oluşturmanız, bu sayede farklı siteler için farklı profiller ve derecelendirmeler edinirsiniz ve dilediğinizde ilgili site için oluşturduğunuz profili tamamen silebilirsiniz. Yorumların yalnızca iyi veya kötü olarak değerlendirilemeyeceğini sanırım Facebook bize öğretti, sırf bundan dolayı rekasiyonlar artık pek çok internet sitesinde kullanılıyor. Disqus'ta da bir reaksiyon özelliği mevcut ancak yorumlar için değil, sayfadaki içerik için kullanılabiliyor. Bu durum da yorumlar için yalnızca iyi veya kötü demekten ibaret oluyor. Halbuki insan ifadeleri yalnızca iyi veya kötü ile sınırlandırılamayacak kadar karmaşık. Bunun için GraphComment'ta 7 farklı reaksiyon ile yorumlara tepki verebilirsiniz.

Tıpkı Disqus'ta olduğu gibi GraphComment'ı da sitenize eklemek oldukça basit, size verilen evrensel kodu sitenize eklemeniz yeterli. Geri kalan tüm ayarları GraphComment'ın yönetici arayüzünden gerçekleştirebilirsiniz. Yorumların ne kadarının yüklenebileceği, hangi dilin kullanılacağı, moderasyon seçenekleri, bildirim ayarları, kelime filtresi, görünüm tercihleri ve kayıt seçenekleri. Hatta ziyaretçilerin görüntülediği sayfalar ve topluluğunuzdaki kullanıcıları da panelden görüntülemek mümkün.

## GraphComment'ın dezavantajları
Ama her şey bu kadar da güzel olamaz elbette. GraphComment'ın Disqus ile karşılaştırıldığında bir eksisi ücretsiz kullanımın aylık yalnızca 1,000,000 sayfa görüntülenmesi ile sınırlı olması. Bu elbette çok yüksek bir rakam ve çoğu internet sitesi sahibinin erişmesi zor. Yine de bu tür bir sınırlamanın olması ve panelde güncel olarak kaç kişinin yorum alanını yüklediğini görmek insanı strese sokmuyor değil. Eğer 1,000,000 görüntülenme sınırını geçerseniz ya bir sonraki ayı bekleyeceksiniz ya da ödeme planlarından birini tercih edeceksiniz. Ama dediğim gibi, pek çok kişi için ayda 1,000,000 görüntülenme bir hayal, bu sebeple endişe edilecek bir şey olmadığını bilmek güzel. Bir diğer eksik ise Disqus veya herhangi bir alternatiften yorumlarınızı içeri aktarmak mümkün değil, GraphComment'ta yer alan yorumları dışa aktarmak mümkün bu güzel, ama içe aktarma içi hiçbir seçeneğin olmaması hali hazırda yorum alanına sahip site sahipleri için tercih edilebilirliği zorlaştırıyor.

## Sonuç
Sayın okuyucularım, bugün itibariyle GraphComment'ı artık Türkçe olarak da kullanabilirsiniz. Servisi iki gündür kullanmaya devam ediyorum, ilk gün deneyip beğendikten sonra ikinci gün çevirisini yapmak için başvurduğumda hemen geri dönüş sağladılar. Ben de iki saat içerisinde servisin çevirisini tamamlayıp teslim ettim. GraphComment'ın resmi sitesi için çeviri vermedikleri için orası hala İngilizce ve Fransızca olarak hizmet veriyor, ama kendi sitenize eklediğiniz yorum alanını tamamen Türkçe olarak kullanmaya bugün itibariyle başlayabilirsiniz. GraphComment kullanıyorsanız ve çeviride sorunlar tespit ettiyseniz bana yorum alanından bildirebilirsiniz veya GraphComment'ın Support sayfasından ekiple iletişime geçebilirsiniz.

Umarım bu çeviri internetin bir diğer ucundaki başka bir Türk kullanıcısının GraphComment'ı sitesinde kullanmasına vesile olur. Bir iki eksik bulduğum yanı olsa da Disqus'a kıyasla çok daha başarılı bulduğum için gönül rahatlığı ile GraphComment'ı sitenizde kullanabilirsiniz.
