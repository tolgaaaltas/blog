---
layout: post
title:  "Microsoft Arc Touch: Cazibeli Eziyet"
categories: [ Teknoloji ]
image: assets/images/microsoft-arc-touch.png
tags: [ microsoft ]
---
Microsoft yıllardır fütüristik olarak tanımlayabileceğimiz, alışılmış üretim çizgilerinin dışında fare modelleri ile karşımıza çıkıyor. Bunlardan birisi de Arc Mouse serisi, Microsoft'un katlanabilir fare serisi, sık seyahat edenler için tercih sırasında üst sıralarda yer alıyor.

Arc Touch serisinin en önemli özelliği fareyi kullanmadığınızda düz konuma getirmeniz ve Bluetooth'u devre dışı bırakmanızdır. Tekrar kullanmak istediğinizde farenizi tek elinizle kolaylıkla katlayabilir ve çalışmaya kaldığınız yerden başlayabilirisiniz. Katlanan fare elinize ergonomik bir biçimde sığan harika bir tasarıma sahiptir.

Piyasada farklı katlanabilir fare seçenekleri olsa da benim göz attığım kadarıyla en ince tasarıma sahip ürün Arc serisinde yer alıyor. Eğer sık seyahat ediyorsanız, seyahat çantanızda farenin ne kadar zor konumlandığını bilirsiniz, Arc Touch ise bir defterden çok daha ince yapısıyla bu endişeyi ortadan kaldırıyor.

Ürünün USB sürümü piano black, Bluetooth sürümü ise gri renklere sahip. Ben aldığımda elbette tüm yüzeyi dokunmatik olan modern sürümü henüz yoktu, ancak onun da özel bir jest özelliği olmadığı için çok bir üstünlüğü yok zaten. Bende bulunan sürüm klasik fare hatlarına sahip; sağ ve sol tuşlar olmakla beraber ortada kaydırma için dokunmatik bir yüzey bulunuyor. Dokunmatik yüzey oldukça başarılı ve titreşimle size başarılı bir şekilde geribildirimde bulunuyor. Dokunmatik yüzeyin en uçlarına tıkladığınızda da PgUp ve PgDn fonksiyonlarını görüyor. Ürün iki adet kalem pille çalışıyor, titreşimle kullanım sıklığına göre pilin süresi yaklaşık 4 ayı buluyor.

Ürünün altında yer alan tek buton ise eşleştirmeniz için bulunan Bluetooth butonu. Butona uzun bastıktan sonra Ayarlar > Cihazlar > Bluetooth veya başka bir cihaz ekle > Bluetooth adımlarını takip ettiğinizde saniyeler içerisinde farenizi kullanmaya başlayabiliyorsunuz. Ürünün belki de en önemli özelliklerinden birisi ise BlueTrack teknolojisi, çoğu Microsoft faresinde yer alan bu teknoloji diğer farelere göre çok daha fazla yüzeyde daha kararlı gezinti işlemi gerçekleştirmenize olanak sağlıyor. Cam ve ayna gibi yüzeyler haricinde (ben her iki materyal üzerinde de kullandım ve çalışıyor ama üretici bu şekilde tanımladığı için yanlış algı oluşturmak istemem) her zeminde oldukça başarılı. Zeminin parlak veya mat olması da herhangi bir kriter oluşturmuyor.

## Kullanım deneyimi
2014'te faremi ilk aldığım zaman edindiğim izlenim çağ ötesiydi. Tarayıcıda, dosya gezgininde ve belgeler arasında sunduğu gezinti deneyimi benim için oldukça iyiydi. Üstelik PgUp ve PgDn fonksiyonları da gezinti deneyimini zenginleştiriyordu. Arc Touch ile oyun oynamayı düşüneceğinize pek imkan vermiyorum ancak imkansız değil, elbette burada First Person Shooter oyunlardan bahsetmiyorum ama simülaston tarzı oyunlarda gayet tatmin edici bir deneyim sunuyor. Örneğin ben Cities: Skylines oynarken hiç şikayet ettiğimi hatırlamıyorum.

Ancak her şey bu kadar güzel mi? Bir süre sonra nedenini hatırlamadığım bir sebepten dolayı USB versiyonunu satın aldığım Arc Touch ürünümü garantiye göndermek zorunda kaldım. İşte benim için Arc Touch'a dair hislerim burada karmaşıklaşıyor...

### Karmaşık duygular
Yukarıdaki satırlarda bahsettiğim gibi Arc Touch'ın seyahat ederken, gezinti yaparken ve BlueTrack gibi pek çok sevdiğim özelliği var. Ancak 2014'te ürünü aldıktan bir süre sonra değişim cihazı olarak bana Bluetooth sürümünü verdiler. İlk başta ben bunu ne kadar jest olarak görsem de uzun süreli kullanımda yaşadığım bazı olumsuzluklardan da sizleri haberdar etmek isterim.

Bugün hala aktif olarak kullandığım Microsoft Arc Touch faremi 2014'teki değişimin ardından üç defa daha garantiye göndermek zorunda kaldım ve her birinde de değişim olarak sıfır ürün teslim aldım. Ancak her ne kadar değişim ürünü almış olsam da bu kronik sorunlar bir türlü yakamı bırakmadılar.

Bluetooth (gri) versiyondaki ilk belirgin şikayetlerimden birisi kozmetik tabanlı; ürünü bir süre kullandıktan sonra sağ ve sol tuşların bulunduğu yüzey kararmaya başlıyor. Dürüst olmalıyım, benim avuçlarım terlemez ve yağlanmaz. Ancak ikinci değişimden sonra da bu ürünü ne kadar titiz kullanırsam kullanayım kararmanın meydana geldiğini gördükten sonra önüne geçmenin imkanı olmadığını anladım ve sineme çektim.

![Microsoft Arc Touch Bluetooth'daki kararma sorununa ait çektiğim görsel.](assets/images/Microsoft-Arc-Touch-Kararma.jpg "Microsoft Arc Touch Bluetooth'daki kararma sorununa ait çektiğim görsel.")

Bir diğer en büyük (ve hatta saç baş yolduracak) problem ise Bluetooth bağlantısındaki anlamsız kopmalar. Arc Touch Bluetooth, stilistik bir ürün olduğu kadar aynı zamanda naz sahibi de. Çünkü kendisi keyfe keder Bluetooth bağlantısını kopartıyor. Daha doğrusu şöyle ifade etmem gerekir; ürünün Bluetooth bağlantısı bilgisarımdan kopmuyor, ürün veri göndermeyi bırakıyor. Bu durum aslında bir el hareketiyle fareyi kapatıp açmak kadar kolay gözükse de odaklandığınız bir iş esnasında başınıza geldiğinde tadınızı kaçırabiliyor. Microsoft'un resmi topluluklarında da benzer sorunu görüp bir çözüme kavuşana rastlamadığım için hala bu sorunla cebelleşmeye devam ediyorum.

### Yükseltme yapmaya değer mi?
Yanlış hatırlamıyorsam geçtiğimiz yıl Microsoft Arc Touch ailesi tamamen yenilendi. Elbetteki en sevilen özellikleri hala kendinde barındırıyor ancak bu sefer çok daha modern görünüyor. Bu modern görünümü sağlayan şeyler ise yüzeyin tek bir yapıdan oluşması. Bende mevcut olan sağ, sol tuşlar ve dokunmatik kaydırma alanı tek bir yüzeyde toplanmış. Yürünü ana hatları daha yuvarlak hale gelmiş ve kıvrımlı hattı daha da yükseltilmiş.

Ancak ürünün üstündeki bütüncül dokunmatik yüzey bazen sizin hareketlerinizi yanlış anlayabiliyor. Bu da istenmeyen sola veya sağa kaydırmalara neden oluyor. Özellikle modern internet tarayıcılardaki touchpad jest özelliği ile beraber bu durum istenmeyen sonuçlar doğurabiliyor. Siz komut vermediğiniz halde bazı durumlarda önceki veya sonraki sayfaya geçişe neden olan bu durum için herhangi bir firmware yayınlandı mı bilgim yok. Klasik Arc Touch, fiziksel sağ ve sol tuşları ile gezintide çok daha iyi bir deneyim sunuyor.

Bildiğim kadarıya modern sürümdeki dokunmatik alan dizüstü Windows 10'larda yer alan iki ve üç parmakla kaydırmadaki jestlere de sahip değil, Microsoft'un burada büyük bir potansiyel kaçırdığını da düşünüyorum. En azından farenin daha fonksiyonel olması için bu bütüncül dokunmatik yüzeyin jestleri desteklemesini beklerdim.

## Sonuç
Yazının başlığında kullandığım ifadeyi seçerken oldukça uzun süre düşündüm ve Arc Touch için cazibeli eziyetin en doğru ifade olduğuna karar verdim. Faremi 6 yıldır kullanmaktan büyük bir keyif alıyorum ancak Bluetooth sürümüne geçtiğimden beri yaşadığım kozmetik ve bağlantı sorunları kendisinin artı yönlerini zaman zaman benim için bir çırpıda silebiliyor.

Kozmetik görünümün kusuru örtmenin maalesef bir çaresi bulunmasa da bağlantı sorununu yıllardır kapatıp açma ile aşıyorum. Eğer çok sık seyahat ediyorsanız gerçekten de Microsoft Arc Touch kadar iyi bir alternatifiniz bulunmuyor. Güzel olduğu kadar kusurları olan bu fareye karşı karmaşık duygular beslesem de hala severek kullandığımı söylemeden edemeyeceğim.

Günceleme: Bu yazıyı yazdıktan tam 28 gün sonra Microsoft Arc Touch bir sabah vakti çalışır durumdayken bir daha açılmamak üzere kapandı. Konu ile ilgili Türkiye yetkilisi [Logosoft](https://logosoft.com.tr/) ile elektronik posta yoluyla iletişime geçtim ancak bir geri dönüş alamadım.
