---
layout: post
title: "Chrome'u kullanmayı bırakın, Edge ve Safari daha iyi bir deneyim sunuyor"
categories: [ Teknoloji ]
image: assets/images/browsers-1.jpg
tags: [ microsoft ]
---
Google Chrome, ilk yayınlandığı zamanlarda modern teknolojileri desteklemesi, hızı ve akıcılığı ile pek çok tüketici tarafından beğenilmişti. Ancak günümüzde Edge ve Safari'yi tercih etmek size daha çok şey katabilir.

Google Chrome, pek çok internet bağlantısına sahip kullanıcı için güzel anılara sahip olan bir tarayıcıdır. İlk çıktığında diğer tarayıcılardan farklı olarak çok daha akıcı bir deneyim sunan Chrome'un en büyük sorunu aslında bugünlerde bile devam ediyor, bellek tüketimi. Chrome'un fazla bellek tüketimi, kişisel bilgisayarınızın fanının arkada bir senfoni orkestrası edasıyla çalışmasına, pilinin su gibi tüketilmesine ve fazla sekme ile kullanıldığında bilgisayarınızın tıpkı bir tembel hayvan gibi yavaş tepkiler vermesine neden oluyor.

Tüm bunlara rağmen Google Chrome hala çok fazla tüketici tarafından tercih edilen bir tarayıcıdır. statcounter'ın Haziran 2020 [verilerine göre](https://gs.statcounter.com/browser-market-share) Chrome hala kullanıcıların %65,47'si tarafından tercih edilen en büyük pazar payına sahip tarayıcıdır. Rakipleri genellikle tek haneli yüzde dilimlerine sahipten Chrome'un bu kadar büyük bir pazar payına sahip olması kesinlikle bir başarı.

Microsoft, aslında Windows 10 ile beraber kullanıma sunduğu Edge tarayıcısı ile modern tarayıcı konusunda başarılı bir adım atmıştı. Ne var ki geçtiğimiz dönemlerde kendi tabanları olan EdgeHTML'i terk ederek Google Chrome'un tabanı olan Chromium'a geçiş yaparak tüm platformlarda çok daha bütüncül bir deneyim sunmayı hedeflemeye başladılar. Bu yaz döneminde Microsoft, Chromium tabanlı yeni Microsoft Edge'i tüm Windows 10 kullanıcılarına dağıtmaya başlıyor. Üstelik yeni Edge yalnızca Windows 10 cihazlar için değil aynı zamanda Windows 8.1, 8 ve 7'nin yanı sıra MacOS ve Linux (yakında) dağıtımları için de edinilebilir. Yeni Edge, her ne kadar Google Chrome ile aynı tabanı kullansa da Microsoft'un tabana sağladığı katkılar ile daha az bellek tüketiyor ve pil tüketiminde daha tutumlu davranıyor.

Eğer bir Mac cihaza sahipseniz tabi ki Edge yerine Safari de varsayılan bir tercih olarak değerlendirilebilir. Özellikle de Apple ekosistemi içerisindeyseniz Safari gezinti deneyiminize büyük katkılar sunmanın yanında bellek ve pil tüketiminde katkı sağlayacaktır. özellikle bu sonbahar döneminde gelecek MacOS Big Sur güncellemesi ile bu konularda çok daha büyük iyileştirmelere sahip olacağınızı da unutmamanız gerekiyor.

Şimdilerde bir değişiklik yapıp internette gezinme deneyiminizi iyileştirmek istiyorsanız Google Chrome'daki verilerinize ne olacağına dair endişelerinizi bir kenara bırakın. Windows ve MacOS tarafında yer alan modern tarayıcılar artık farklı tarayıcılardaki verilerinizi doğrudan içeri aktarabiliyorlar. Safari, Google Chrome'daki Sık kullanılanlarınızı, Gezinti geçmişinizi ve Şifrelerinizi geri alır. Microsoft Edge ise Safari'ye kıyasla Google Chrome'daki tüm verilerinizi içe aktarabiliyor. Sık kullanılanlarınız, Şifreleriniz, Adresleriniz, Ödeme bilgileriniz, Gezinti geçmişiniz, Ayarlarınız, Açık sekmeleriniz ve Uzantılarınız bunlara dahil.

## Eğer bir Windows kullanıcısıysanız...
Tarayıcı testleri ve diğer pek çok sayısal değer üzerine ciddi karşılaştırmalar yapabilmek mümkün. Ancak bir son kullanıcının kararını bu rakamlar belirlemiyorlar. Tüm bunların yanında hız ve uyumluluk gibi pek çok şeyden de bahsetmek mümkün.

Yeni Microsoft Edge, genel olarak internet gezintilerinde Google Chrome ve Mozilla Firefox'a göre %5 daha az bellek ve işlemci tüketir. Tüm bunların yanı sıra kullandığınız donanıma göre (modern donanımlarda az pil tüketimi sağlar) 1 saat daha fazla kullanım süresi tanır. Bu değerleri ortalama olarak siz de tarayıcınızdan YouTube'u açıp HD kalitede video izleyerek elde edebilirsiniz.

Ancak burada bahsetmemiz gereken önemli bir konu mevcut; yeni Microsoft Edge her ne kadar pil konusunda Google Chrome'dan daha iyi olsa da abisi kadar başarılı değil. Hayır, Internet Explorer'dan bahsetmiyorum, söz konusu olan tarayıcı yazımın daha önceki satırlarında bahsettiğim EdgeHTML tabanlı Microsoft Edge. Ancak bu konuda çok da fazla endişe edecek bir durum olmadığını da aktarmak gerekiyor. Microsoft Edge mühendisleri, pil konusunda eski Edge performansını yakalayabilmek için tüm güçleriyle çalışıyorlar ve önümüzdeki dönemlerde yayınlanacak güncellemeler ile eski pil tüketim performansına benzer değerlendirmeler elde etmek mümkün olacak.

Pil konusunda abisi daha iyi bir deneyim sunsa da Chromium tabanlı yeni Microsoft Edge sayfa yüklemelerinde abisine kıyasla çok daha hızlıdır. Bunun yanı sıra ziyaret ettiğiniz internet sitelerinde bir uyumluluk sorunu ile karşılaşma ihtimaliniz oldukça düşüktür. Ayrıca Google Chrome'da beğenip kullandığınız herhangi bir uzantıyı aynı zamanda yeni Microsoft Edge'e kurabileceğinizi unutmayın. Gezinti deneyimizini geliştiren ve sevdiğiniz uzantıları aynı şekilde kullanabileceksiniz.

Muhtemelen bu yazıyı okuduktan sonra eğer Edge'e geçmeyi tercih ederseniz en çok sevdiğiniz özelliklerden birisi kesinlikle Koleksiyonlar olacaktır. Microsoft Edge'in eski sürümünde Sekmeleri Kaydederek Kaldır olarak adlandırılan özellik, yeni Edge'de daha da geliştirilerek Koleksiyonlar olarak adlandırıldı. Belirli sekmeleri ve içerikleri gruplarak kaydedip not tutmanızı sağlıyor. Alışveriş mi yapmak istiyorsunuz? Çoğu sitenin favorilere ekleme ve liste oluşturma özelliği yok, bu nedenle Koleksiyonları tercih edebilirsiniz. Ödeviniz veya araştırmanız için kaynak mı araştırıyorsunuz? Hepsini bir grup içerisine notlar alarak eklemeniz mümkün.

![Microsoft, kullanıcılara üç farklı gizlilik seçeneği sunar, varsayılan olarak "Dengeli" seçili gelir.](/assets/images/edge-gizlilik.jpg)

Bazı kullanıcılar gizlilik konusunda oldukça takıntılı olabilir. İnternet sitelerinin büyük bir kısmı gizlilik konusunda şeffaf bir politika uygulasa da bazı kötü niyetli kaynaklar sizi istemediğiniz halde takip edebilir. Microsoft Edge ise gizliliğinizi yönetebilmeniz için size üç farklı seçenek sunar; varsayılan olarak gelen "Dengeli" mod daha önce ziyaret etmediğiniz web sitelerine ait izleyicileri engeller ve sizin ilgi alanlarınıza yönelik reklamlara maruz kalmanızı azaltır. "Katı" mod ise tüm web sitesindeki izleyicilerin büyük çoğunluğunu engeller. Bu özelliğin bir benzeri Firefox'ta da mevcut. Chrome'da ise çerezlerin sizi takip etmesine yönelik ayarlar hakkında daha derin seçenekler sunulması için üçüncü parti uzantılara ihtiyacınız var.

## Eğer bir Mac kullanıcısıysanız...
Microsoft tarafının aksine Apple tarafında varsayılan olarak gelen Safari, pek çok Mac kullanıcısı tarafından aktif olarak kullanılıyor. Microsoft'un Windows 10'da varsayılan tarayıcı sadakati konusunda sorun yaşadığı söylenebilir, ancak Apple tarafında kullanıcıların büyük bir kısmı hala Safari'nin iyi bir deneyim sunduğunu düşünüyorlar.

Safari, Google Chrome ve Mozilla Firefox'a göre %5 ila %10 daha az bellek kullanmaktadır. Chrome'un aksine Safari, 13 inç MacBook Professional'ı aynı şartlar altında 1 ila 2 saat daha fazla kullanma imkanı sağlar. Bu uzun kullanım süresi ile birlikte bilgisayar aynı zamanda daha az sıcaklığa sahipti ve fan daha az aktif oldu.

Ancak Safari her zaman iyi bir deneyim sunmak konusunda yeterince iyi olmayabilir. Ziyaret ettiğiniz çoğu internet sitesi için pek sorun yaşamayacak olsanız da Safari ile bazı internet sitelerinde gezinirken sorun yaşayabilirsiniz. Eğer Chrome gibi sorunsuz bir deneyim yaşamak istiyorsanız Mac cihazınıza da Microsoft Edge kurabileceğinizi unutmayın. Microsoft'un Edge tarayıcısı, MacOS üzerinde gayet iyi çalışmakta.

Edge ve Firefox gibi, Safari'de de izleyicileri engellemek için gizlilik seçenekleri bulunmaktadır. Bu sayede istenmeyen çerezler tarafından sürekli olarak takip edilmek zorunda kalmazsınız.

Eğer Apple ekosisteminde iseniz çapraz platform desteğinin ne kadar etkin kullanıldığından zaten haberdarsınızdır. Safari; MacOS, iOS ve iPadOS'i birlikte kullanmak ve gezinti verilerinizi paylaşmak için harika bir fırsat sunuyor. Ancak Microsoft, yeni Edge ile birlikte bilgisayar tarafında olduğu gibi modern işletim sistemleri (iOS, iPadOS ve Android) için de sıkı çalışıyor. Farklı platformlarda tek bir tarayıcı kullanmak istiyorsanız en iyi tercihiniz Microsoft Edge olacaktır. Cep telefonunuz Android, bilgisayarınız Windows ve tabletiniz iPad olduğunda tüm gezinti verilerinizi birbiri ile kolayca paylaşmanın en kolay yolu Microsoft Edge kullanmaktır. Firefox, gizlilik konusu için iyi bir tercih olabilir ancak verimlilik ve pil tüketimi konusunda yeterli derece rakiplerinden ayrışacak kadar güçlü değil.

Üstelik Edge'i pek çok farklı platformda kullanabilirsiniz. Mac ve Linux'ten zaten bahsettik ancak iOS, iPadOS ve Android'i de unutmamak gerekiyor. Bu modern işletim sistemlerine Microsoft Edge yükleyerek şifrelerinizi, adreslerinizi, koleksiyonlarınızı, favorilerinizi ve diğer içerikleri eşitleyebilirsiniz. Özellikle telefonunuzdaki bir sekmeyi kolaylıkla bilgisayarınızda açabilirsiniz. Bu özelliği sıklıkla kullandığımı söylemeden edemeyeceğim.

## Eğer Chrome kullanmakta ısrarcıysanız...
Chrome'u muhtemelen iş yerinde kullandığınız uzantılar nedeniyle veya gelecekte iyileşme ihtimalinin olduğunu düşünerek değiştirmek istemiyor olabilirsiniz.

Açıkçası çok da yanlış düşünüyor sayılmazsınız; Chrome mühendisi Max Christoff, yakın zamanda verimlilik ve  pil tüketiminde iyileştirme gibi konularda önümüzdeki birkaç ay içinde değişikliklerin gerçekleşeceğini ifade etti.

Chrome, kaynak tüketimi açısından reklamların kullanabileceği kaynaklarda kısıtlama yaparak iyileştirmelerde bulunacak. Bu optimizasyon ile birlikte muhtemelen gezinti deneyiminde gözle görülür değişiklikler olacaktır. Bunun haricinde en önemlisi ise Chrome'un yalnızca aktif olan sekmelere öncelik vererek arkada görüntülenmeyen sekmelerin kaynak tüketimini sınırlandırarak kaynak tüketimini sınırlandırmasıdır. Bu durum ile birlikte kaynak ve pil tüketiminde kesinlikle iyileştirme gerçekleşecektir.

Bu düzenlemeler gelene kadar Chrome'un bilgisayarınızın kaynaklarını daha kibar bir şekilde kullanması için yapabileceğiniz hiçbir şey yok değil. Chrome, ne kadar fazla sekme açıksa o kadar fazla bellek kullanır. Chrome ile gezinti yaparken yapabileceğiniz en iyi şey kullanmadığınız sekmeleri kapatmaktır.

**Kullanılmayan uzantıları mutlaka kaldırın.** Chrome'da kullanmadığınız uzantıların arkaplanda çalışmaya devam ettiğini unutmayın. Uygulamaları tamamen kaldırmak yerine devre dışı da bırakabilirsiniz. Bazı uzantılar yalnızca bazı özel zamanlarda işe yaramaktadır, bu tür uzantıları yalnızca ihtiyacınız olduğu zamanda aktif ederseniz kaynak tüketimi konusunda bilgisayarınıza bir iyilik yapmış olursunuz.

**Chrome ile görüntülü görüşme gerçekleştirmek gerçekten iyi bir karar olmayabilir.** Chrome ile gerçekleştirdiğiniz görüntülü görüşmelerde kaynak tüketiminin ciddi derecede arttığını kendiniz de görüntüleyebilirsiniz. Google Meet ile bir görüşme yaptığınızda yarım gigabayt belleğin Chrome tarafından kullanıldığını kolayca gözlemlemeniz mümkün. Google Meet yerine Zoom kullansanız, Meet'e kıyasla üçte biri oranında bellek kullanımına ulaşırsınız. Eğer Google Meet'te çok sayıda kullanıcı ile görüşme sağlarsanız 1,5 GB'a kadar bellek tüketiminin aktif olduğunu göreceksinizdir. Bu durumda bilgisayarınızın fanlarının ne kadar gürültüğü olduğundan bahsetmiyorum bile.

Maalesef Google Meet'in Zoom, Skype veya FaceTime'a kıyasla bağımsız bir Mac veya Windows istemcisi bulunmuyor. Bu durumda Google Meet yerine farklı bir platform üzerinden görüşmelerinizi gerçekleştirmeniz daha iyi bir fikir olabilir.

Google, Microsoft, Mozilla ve Apple, görüntülü görüşmedeki kaynak tüketimindeki verimlilik konusunda etkin araştırmalarını sürdürüyorlar. Bu durumda ilerleyen zamanlarda bir tarayıcı diğerlerine kıyasla daha iyi bir deneyim sunabilir.

## Sonuç
Benim tavisyem, Windows cihazınızda kesinlikle Microsoft Edge kullanmanızdan yana. Mac tarafında ise Safari, eğer Safari'nin uyumluluk sorunlarından şikayetçiyseniz yine Microsoft Edge tercih edebilirsiniz. Özellikle Android veya iOS cihazlarınıza da Microsoft Edge yüklediğinizde verimlilik konusunda bir artı yaşayacağınızın garantisini verebilirim. Windows ve Mac'te ise Edge veya Safari tercih ederek daha serin, daha sessiz ve daha uzun kullanım sürelerine erişebilirsiniz.
