---
layout: post
title:  "Philips SpeedPro Max: Fiyat ve performans açısından en iyisi"
categories: [ Teknoloji ]
image: assets/images/philips-speedmax-pro.jpg
tags: philips
---
Uzun süredir fiyat/performans açısından iyi bir dikey süpürge bulmayı hedefliyordum. Aslında Philips'in SpeedPro Max modelinden önce AliExpress üzerinden Xiaomi'nin bir alt markası olan [Jimmy'nin JV83](https://tr.aliexpress.com/item/33020305939.html) modelini almayı düşünüyordum. Ancak yurtdışından ithal bir ürün almanın ekstra gümrük vergisi, garantisinin ve servisinin olmaması kararımı etkiledi.

Philips SpeedPro'nun aslında üç modeli var ancak ülkemizde yalnızca iki modeli yer alıyor. [SpeedPro](https://www.philips.com.tr/c-p/FC6724_01/speedpro-kablosuz-sarjli-dikey-suepuerge) modeli fiziksel olarak çok fazla bir farka sahip değil. Max modele göre LED ışıklara sahip değil, PowerCyclone 7 teknolojisine sahip ve 21,6V gücünde motora sahip. Bu motorla ile 40 dakikaya kadar kullanım süresi sunuyor. [SpeedPro Max](https://www.philips.com.tr/c-p/FC6823_01/speedpro-max-kablosuz-suepuerge) ise LED'e sahip olmasının yanı sıra daha güçlü 25,2V'luk motoru ve 65 dakikalık kullanım süresi ile daha iyi bir performans sunuyor. Bunun yanı sıra PowerCyclone 8 teknolojisi ile tozu daha iyi hapsediyor. Ülkemizde satışta olmayan SpeedPro Max Aqua modeli ise aynı zamanda paspas yapmasının yanı sıra Speedpro Max modeli ile birebir aynı, yalnızca kozmetik ve aksesuar olarak farklılık içermekte.

SpeedPro genellikle ₺2.000 fiyat bandında satılırken SpeedPro Max ise ağırlıklı olarak ₺2.500 bandında seyrediyor. Fiyatların aşağı yukarı oynadığını unutmamakta fayda var. Tüm bunları bir kenara bırakırsak, ben [Amazon Türkiye'de](https://www.amazon.com.tr/Philips-FC6823-01-SpeedPro-Kablosuz/dp/B079Q8LBZ4/) ürünün ₺2.059 fiyat etiketiyle Günün Fırsatlarına girdiğini görünce hemen satın aldım. Bu yazıdan sonra satın almamdan sonraki deneyimlerimi okuyacaksınız.

## İnceleme
Elbette ürünü satın almadan önce ve sonra ürün hakkındaki araştırmalarımı ve deneyimlerimi geliştirerek bu yazıyı yazmayı uygun gördüm. Bu doğrultuda bu yazının tamamen kullanıcı deneyimlerine bağlı olduğunu unutmayınız. Yazıda yer yer ilk başta almayı düşündüğüm Jimmy JV83 modeli ile de karşılaştırma yapacağım.

### Artı Yönler
Açıçası ilk özelliğin artı bir özellik mi veya eksi bir özellik mi olduğundan emin değilim çünkü bu yazıyı ilk başta tasarlarken bir artı olarak görsem de daha sonradan eksi bir yön olduğunu da düşünmeye başladım. Pek çok dikey süpürge tetik sistemine sahiptir, bu da süpürme esnasında sizin devamlı olarak tetiğe basılı tutmanız gerektiği anlamına gelir. Ancak Philips SpeedPro serisinde tetik yerine üç kademeli bir yapı mevcut. Kademelerden hangisine atama yaparsanız kapatana kadar çalışmaya devam ediyor. Çoğu rakibine göre şarj süresi ile başarılı bir ürün olsa da pil tasarrufu için tetikli modellerin daha avantajlı olduğunu düşünmeye başladım. Özellikle bir oda içerisinde halıdan koltuk temizlemeye başladığımda aparat değiştirmek için durduğumda cihazı sürekli kapatmaya ihtiyaç duymam esnasında bunu fark ettim. Eğer tetikli bir mekanizmaya sahip olsaydı bununla uğraşmayabilirdim. Yine de pek çok kullanıcının bu tetikli yapıdan hoşlanmadığını ve şikayetçi olduğunu unutmayın. Sizin kullanım alışkanlıklarınıza göre tetik yerine kademeli bir yapı daha avantajlı olabilir.

Rakiplerine göre öne çıkan en önemli özelliklerden birisi ana aparatında yer alan LED özelliği ve ben buna satın alıp deneyimledikten sonra ikna oldum. Diğer dikey süpürge üreticileri Dyson'ı taklit etmeye o kadar odaklanmışlar ki yaratıcı dokunuşlar yapmaktan uzak kalmışlar. Philips'in ise SpeedPro Max'e yaptığı bu dokunuş bana satın almadan önce saçma gelse de satın aldıktan sonra gerçekten etkili olduğunu gözlemledim. Zeminde yer alan tozları ve ışık almayan (koltuk altı ve dekorasyon ürünlerinin çevreleri gibi) bölgelerin temiz gözükürken aslında ne kadar pis olduğunu görmenize yardımcı oluyor. Eğer bu LED'lerin gereksiz bir özellik olduğunu düşünüyorsanız kesinlikle derhal bu fikirden vazgeçmenizi öneriyorum. Satın aldıktan sonra en çok beğendiğim özelliklerden birisi bu oldu.

Diğer pek çok dikey süpürgede silindir forma sahip bir aparatla yüzeyi temizlerken Philips SpeedPro ailesi fırçalar ile bu işlemi gerçekleştiriyor. Silindir forma sahip dikey süpürgelerde genellikle yaşanılan en büyük sorun hacmen büyük pisliklerin temizlenirken makinanın zıplaması ve nesnelerin etrafa dağılmasıdır. SpeedPro Max ise fırçalı başlık yapısı ile hacmen büyük nesneleri (mercimek taneleri vb.) 360 dereceli toz toplama teknolojisi ile rakiplerinin yaşattığı sorunlara sizi maruz bırakmadan temizliği tamamlamanıza yardımcı oluyor.

Fiyat segmentine göz atıldığı zaman bu aralıkta rakiplerine göre daha güçlü, daha sessiz ve daha uzun kullanım süresi sunduğunu söylemek mümkün. Böylece aynı paraya daha güçlü bir emiş gücü ve daha uzun temizlik süresi satın alıyorsunuz.

Kutudan iki adet fırça başlığı çıkıyor, bunlardan bir tanesi yazıda daha önce bahsettiğim LED'li ana başlık. Bu başlık ile halı ve diğer zeminleri temizlemeniz ön görülüyor. Diğer fırçalı başlık ise daha az genişliğe sahip, bu başlık ile koltuk, yatak ve yastık gibi daha küçük yüzey alanlarına sahip ürünleri temizlemeniz ön görüşmüş. Her iki başlık da çok kolay yöntemlerle sökülüp takılabiliyor ve temizleniyorlar.

Ürünün borusunda yer alan dahili fırça ile harici bir aparat takıp sökmekten kurtuluyorsunuz. Bu da sizin sürekli bir aparat aramanızın ve vakit kaybetmenizin önüne geçiyor. LED'li fırça başlığını söktükten sonra fırçayı aktif ederek zemin ve tavan köşeleri ile dar alanları kolaylıkla temizleyebilirsiniz.

![Philips SpeedPro Max'in gövde yapısı](assets/images/speedpro-max-2_optimized)

### Eksi Yönler
Elbette bir ürün hiçbir zaman kusursuz olamaz. Philips SpeedPro Max'in de kendince bazı kusurları mevcut ve bu kusurlar pek çok tüketicinin satın alma kararını etkileyebilir.

Rakiplerine göre avantaj olarak gördüğüm fırçalı başlıklarının en büyük sorun yaratan kısımlardan bir tanesi olduğunu unutmamak gerekiyor. Bu iki fırçaya saçlar ve ipler çok kolay dolanıyorlar ve her süpürme işleminin ardından elle temizlemeniz gerekiyor. Bazı kullanıcılarda o kadar büyük sorun olmuş ki makas ile saçları kesip temizliyorlar. Bu durum da her temizlikten sonra fırçaların temizliğini de gerçekleştirmeniz gerektiği anlamına geliyor. Evcil hayvan tüylerinde bir sorun yaratır mı yaratmaz mı bilmiyorum çünkü bu konu hakkında olumsuz bir geridönüş göremedim. Ancak saçlar konusunda maalesef her iki fırça da size zorluk yaşatacak.

<iframe width="560" height="315" src="https://www.youtube-nocookie.com/embed/gshEZFfkD6k" frameborder="0" allow="accelerometer; autoplay; clipboard-write; encrypted-media; gyroscope; picture-in-picture" allowfullscreen></iframe>

Bir diğer eksi bulduğum kısım ise saçlardan sonra meydana gelen fırçanın deforme olma sorunu. Aslında deforme olma tam olarak durumu ifade etmek için doğru kelime olmayabilir. Yukarıdaki videodan da görebileceğiniz üzere fırçaya saçlar dolandıktan sonra fırçanın formu deforme oluyor. Eğiliyorlar ve düzgün duruşlarını kaybedip dağınık bir hal alıyorlar. Ana fırça ve ikincil fırçada saçları temizledikten sonra eski hallerine geri dönüş gerçekleşiyor büyük oranda ancak borudaki dahili fırçanın kenarları bütünsel yapısını kaybederek sağa ve sola doğru dağıldı. Bu da ürünün kozmetik olarak biraz kötü durmasına neden oluyor. Çok fazla zorlamak istemedim ancak belki el ile müdahale ederek düzeltilebilir. Yine de Dyson'ın fırçaları saç dolanma durumlarında daha sabit bir formda kalıyorlar, belirtmekte fayda var. Buradaki sorun muhtemelen fırçaların uzunluğu veya tercih edilen materyalden kaynaklıdır diye düşünüyorum.

Her ne kadar dahili olarak fırçanın boruda bulunmasını bir artı olarak değerlendirsem de aksesuar konusunda oldukça sınırlı bir kutu içeriğine sahip olduğunu belirtmekte fayda var. Kutu içeriğinde ürünün kendisi, duvara asma aparatı, temassız şarj aleti, LED'li fırça, koltuk fırçası ve boru yer alıyor. Özellikle Jimmy JV83'e göre aksesuar konusunda oldukça kısır olduğunu söylemeliyim. Bu aksesuar kısıtlılığını en çok araç temizlerken yaşadım, ürünü boru ile kullandığınızda fazla uzun, borusuz kullandığınızda ise dar alanlar için fazla kısa kalıyor. Bu da araç için temizliği imkansız hale getiriyor. Ben petek aralarını temizlemiyorum ancak daha ince bir başlık ile petek temizliği daha kolay olabilirdi.

Ürünün tüketiciler tarafından en çok yaşanılan sorunu ise SE kodlu servis arızası. Bu arıza genellikle batarya kısmına toz ve kir erişmesinden kaynaklı olarak elektrik iletiminden kaynaklanıyor. Servis bu sorunları kısa bir süre içerisinde çözüp ürünü size teslim ediyor, maalesef ürünün garantisi bittikten sonra bu sorunu yaşama ihtimaliniz de olduğu için masraf çıkartma potansiyeli mevcut.

## Sonuç
En nihayetine geldiğimde emiş gücünden ve kullanım süresinden dolayı üründen oldukça memnun olduğumu söylemem gerek. LED'li fırçasının bana yaşattığı süpriz ise bir artı oldu. Ancak aksesuarların az olması ve harici olarak satılmaması biraz can sıkıcı. Bunun yanı sıra her iki fırçanın da her temizlikten sonra temizlenmeye ihtiyaç duyması ürünün kullanım pratikliğini kısıtlıyor.

Tüm bunları bir kenara bırakarak Amazon Türkiye üzerinden uygun fiyatlı olarak bu ürünü yakaladığım için yaşadığım bu olumsuzlukları bir kenara bırakabiliyorum. Aksi takdirde Jimmy JV83 alsaydım garantisi olmayan bir ürün ile sorun yaşadığımda muhatap bulamayacaktım.

Ben zeminleri genellikle birinci kademede, halıları ve koltukları ise ikinci kademede temizliyorum. Birinci kademede zeminleri temizlememe rağmen 360 derece temizleme özelliğine sahip başlığın vaat ettiği temizliği gerçekleştirdiğini söylemekte bir sakınca görmüyorum. Halı ve koltuk için ikinci kademeyi tercih etme sebebim ise fırçanın daha güçlü yüzeye etki etmesinden dolayı, birinci kademede de gayet iyi temizlik gerçekleştiriyor aslında. Eğer tek katlı bir eviniz varsa temizliği çok kolay gerçekleştireceğinizden şüpheniz olmasın. İki katlı bir eviniz varsa (bizimki iki katlı) belki ucu ucuna temizliği tamamlayabilirsiniz, ancak SpeedPro Max'in dikey süpürgelerde en iyi kullanım sürelerinden birine sahip olduğunu da unutmayınız.

Bunun haricinde ürünün emiş gücü ile ilgili bir şüpheniz varsa çok geleneksel bir tavsiye olacak ancak ben de önermeden geçemeyeceğim; mevcut süpürgeniz ile halınızı temizleyin ve ardından SpeedPro Max ile temizleyin. Çıkan toza gözlerinizin inanamayacağından eminim.

Ürün ile ilgili sorularınız olursa yorumlar bölümünü kullanmaktan çekinmeyin lütfen.
