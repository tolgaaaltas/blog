---
layout: post
title:  "Tıklama başına maliyette neden asla (çoğunlukla) geniş eşleşmeli anahtar kelimeler kullanmamalısınız??"
tags: [ google ads ]
image: assets/images/genis-eslesme.webp
description: Pay Per Click hesaplarda yapılan en sık hatalardan birisi tüm anahtar kelimeleri geniş eşleşme kullanmaktır. Peki neden reklamlarınızda çoğunlukla geniş eşleşmeli anahtar kelimeler kullanmamalısınız?
---
Google arama sonuçlarına dayalı reklamlar oldukça önemlidir, eğer ulaşmaya çalıştığınız tüketicilerin sizi nasıl bulduklarını bilirseniz… Eğer ürününüzün tüketiciler tarafından nasıl arandığını biliyorsanız reklam kampanyalarınızda geniş eşleşme kullanmaya bir daha asla ihtiyaç duymayabilirsiniz.

Geniş eşleşme türü, Google Ads’deki varsayılan anahtar kelime eşleşme türüdür ve Google Ads öneriler veya Google Ads destek personelleri size genellikle geniş eşleşme kullanmanızı tavsiye eder. Pek çok yeni başlayan için geniş eşleşmeli anahtar kelime kullanmak tercih nedenidir, çünkü varsayılan yöntemdir.

## Geniş Eşleşme nedir?
Google Ads’e yeni bir anahtar kelime eklediğinizde her bir anahtar kelime için bir eşleşme türü seçmeniz gerekmektedir. Ads’de toplam dört adet eşleşme türü bulunmaktadır:
1. Geniş eşleşme
2. Sıralı eşleşme
3. Tam eşleşme
4. Geniş eşleşme düzenleyicisi

Örnek üzerinden ilerleyelim; eğer Reklam grubunuza geniş eşleşme ile “ayakkabılar” kelimesini eklerseniz, Google reklamınızı ayakkabılarla ilgili herhangi bir arama yapan kişiye gösterir. Bu durumda reklamınız şu aramayı yapan kişiler tarafından da görünmüş olur: bot, topuklu ayakkabı, futbol kramponu, yürüyüş ayakkabısı, çarşamba ayakkabısı, kundura veya Google’ın ayakkabı ile ilgili düşündüğü başka anahtar kelimeler… Burada temelde iki sorun var. Şimdi gelin bu iki temel sorunu bir inceleyelim.

Siz anahtar kelime belirleyicisi olduğunuz için “ayakkabılar” anahtar kelimesini geniş eşleşme kullanarak reklam grubunuza eklediniz. Stoğunuzda şu anda kadınlar için mavi spor ayakkabı ve erkekler için ise kahverengi rugan ayakkabı bulunuyor. Ben de potansiyel bir müşteri olarak trekking ayakkabısı almak için internette arama yapıyorum. Yukarıdaki örnekten yola çıkarak siz reklam grubunuza her ne kadar “ayakkabı” anahtar kelimesini girmiş olsanız da onu geniş eşleşmeli girdiğiniz için ben “trekking ayakkabısı” şeklinde arama yaptığımda Google bana reklamınızı gösterecektir. Ben bu reklama tıkladım ve açılış sayfanızı (Ianding page) görüntüledim. Ancak sizin satış envanterinizde benim aramış olduğum modelde ürün olmadığı için hemen geri döndüm.

![Google Ads'de geniş eşleşmeli anahtar kelimeler kullanmayın](/assets/images/google-ads.webp)

Peki ne şimdi ne oldu? Tıklama başına maliyetli bir reklam kampanyanız olduğu için ben reklamı görerek tıkladım, bu size maliyet olarak geri döndü. Ancak açılış sayfasında aradığım ürünü bulamadığım için hızlıca geri çıktım. Bu da size yüksek çıkma oranı (bounce rate) olarak geri döndü. Hem maliyetiniz arttı hem de metrikleriniz kötüleşti. Unutmayın, Google Ads yalnızca para ve anahtar kelimeler ile çalışmıyor. Tag Manager, Analytics ve Search Console gibi pek çok aracı bağladığınızda bu servisler arasında veri paylaşımı da gerçekleştiriyor. Bu nedenle çıkma oranının artması açılış sayfası kalitesini düşürerek reklam performansınızı da olumsuz yönde etkiliyor.

Dolayısıyla bir trekking ayakkabısı satmıyorsanız bu anahtar kelimeyi kullanarak sitenize birinin gelmesini ve onun maliyet oluşturmasını istemezsiniz. Hadi diyelim bu hatayı yaptınız, tüm reklamları tek bir açılış sayfasına yönlendirirseniz performansınızın düşmesi kaçınılmaz olur. Siz geniş eşleşme kullandığınız sürece yan ürünler olan çorap, bağcık, ayakkabı dolabı, ayakkabı parlatıcısı ve Nike ayakkabı gibi anahtar kelimelerin de size maliyeti olacaktır.

Arama reklamının güçlü olmasının en büyük nedeni hedeflemenin ne kadar spesifik olarak gerçekleştirilirse o kadar başarılı olmasıdır. Bu nedenle geniş eşleşmeli anahtar kelimelerle oluşturulan bir reklam kampanyasının başarılı olması çok zordu. Evet yüksek tıklama oranı alabilirsiniz, ancak bunları satışa dönüştüremedikten sonra size yalnızca maliyet olarak yansıyacağını unutmayın. Her şey yüksek tıklama oranı demek değildir, hedefiniz daima doğru kişilere doğru reklamı göstermek olmalıdır. Eğer bunu iyi yaptığınızı düşündüğünüz halde tıklama oranınızın düşük olduğunu düşünüyorsanız reklamlarınızda kullandığınız terimlere göz atmanız ve rakip analizi yapmanız gerekir. Geniş eşleşmeli anahtar kelimeler her zaman fazla geniştir, çok kolay bütçe tüketir ve kontrolü zordur. İş yönetiminizin büyük bir kısmını negatif anahtar kelime girmeye ayırmak zorunda kalırsınız.

Günümüzde pek çok yerel işletme veya yerel ajanslar Google Ads’te geniş eşleşmeyi tercih etse bile bunun her iki taraf için de bir yararı olmadığını kabul etmek gerekir. Evet, özellikle pazarın sizi hangi anahtar kelimelerle bulduğunu ve belirli dönemlerde hangi trendlerin yükselişe geçtiğini tespit etmek için geniş eşleşmeli bir reklam grubu oluşturabilirsiniz. Bu, size kullanıcıların hangi anahtar kelimeleri ne sıklıkla kullandığını görmenize sonsuz olanak sağlar. Ancak bu trendi işletmenize entegre etmedikten sonra reklamınızı geniş eşleşmede tutmanızın bir anlamı olmayacaktır. 