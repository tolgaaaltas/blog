---
layout: post
title:  "Microsoft, Surface Duo 2’ye üçlü kamera yerleştiriyor - ama çekincelerim var"
categories: [ Teknoloji ]
tags: [ microsoft, surface duo 2 ]
image: assets/images/surface-duo-2.jpg
---
Microsoft, Windows Phone (diğer adıyla Windows 10 Mobile) macerasına ara verdikten sonra Android bir cihaz ile akıllı telefon piyasasına geri dönüş yaptı. Yıllardır Microsoft Courier veya Project Andromeda olarak beklediğimiz cihaz diğer üreticilerin aksına menteşeli bir tasarım sunuyor.

## Surface Duo 2 potansiyel teknik özellikleri

Serinin ilk cihazı çıktığında çeşitli açılardan inceleme editörleri ve kullanıcılardan bazı eleştiriler almıştı. Bunlardan birisi ise cihazın kamera performansıydı. Özellikle $1000 üzerinde olan bir cihaz için kamera performansı kullanıcılar için oldukça önemli bir kriter. Surface Duo’da yer alan 11 megapiksellik f/2.0, 23mm’lik kamera 4K/60fps video çekebiliyordu. Özellikle f değeri nedeniyle gece performansı çok da iyi olmayan kamera görüntülü görüşmelerde de bazı kullanıcıları mutlu etmeyi başaramamıştı.

Microsoft, serinin ikinci ürününde kullanıcıları dinlediğini gösterebilmek için arkaya üç kamera takmayı planlıyor. Açıkçası planlıyor biraz yanlış bir ifade çünkü ürünün prototipleri sızdı. Arkada yer alacak olan bu üç kameranın teknik özelliklerini şimdilik bilmiyoruz ancak üçünün temel özellikleri belli; bu üç kameradan birisi ultra geniş açı, bir diğeri telephoto ve üçüncüsü ise standart fotoğraf çekmek için yerleştirilmiş durumda.

Eleştirilere geçmeden önce cihaz hakkındaki beklentilerden sizi biraz daha bilgilendirmem gerekirse parmak izi tarayıcısının güç tuşuna taşındığı tahmin ediliyor. Cihazın bu defa en güncel işlemci olan Snapdragon 888 ile gelmesi, ilk nesildekinin aksine 5G desteğine sahip olması ve NFC ile temassız ödeme desteklemesi bekleniyor. Açıkçası bu Surface Duo 2 için imaj düzeltici bir donanım özelliği demek, Surface Duo ilk çıktığında teknik açıdan en güncel donanımı veremediği için özellikle inceleme editörleri ve sıkı teknoloji takipçileri tarafından eleştirilmişti.

İlk seride yer alan hatalı Tip-C yerleşimi nedeniyle kasanın kırılması veya geç gelen ve aynı zamanda kararsız olan yazılım güncellemelerinden bu yazıda bahsetmek istemiyorum çünkü eleştirilerimi Surface Duo 2’ye odaklamak istiyorum. Ürün zaten ülkemizde resmi olarak olmadığı için eksikliklerinden çok bizi nelerin beklediğine odaklansam daha iyi olur diye düşündüm.

## Surface Duo 2 prototipi eleştirilerim
Açıkçası ilk Surface Duo’nun tasarımı benim için oldukça ideal bir cihaz sunuyordu. Dış bakımdan oldukça sade olan bu cihaz tamamen hedefe ve üretkenliğe odaklıydı. Tasarım hatları oldukça düzdü ve abartılı bir dilden uzaktı. Surface Duo 2’ye eklenen arka üçlü kamera tasarımı ile oluşan çıkıntı, ürünün o eşsiz sadece görünümünü tamamen parçalamış durumda. Bu da açıkçası ürünün akıllı telefon pazarındaki diğer ürünler arasında kaybolmasını sağlamış.

Şu anda gördüğümüz görseller tamamen prototip, ancak bu kadar büyük bir çıkıntının 360 derece katlanabilir tasarımda nasıl kullanılabileceğini merak ediyorum. Geçtiğimiz yıl Surface Duo ilk tanıtıldığında bazı prototiplerde ön ve arka kamera aydırdı. Arkada bulunan tek kamera için 360 derece katlanan cihazda çıkıntı olmaması için bir delik vardı. Mevcut prototiplerde ise kamera üçlü bir yapıya sahip ve bir adanın üzerinde yer alıyor. Dolayısıyla geçtiğimiz sene gördüğümüz tek kamerayı gizledikleri gibi estetik bir yöntem kullanamayacaklardır.

![Microsoft Surface Duo Prototipi](https://tolgaaltas.com/assets/images/surface-duo-prototype.jpg)

İkinci endişem ise cihazın kullanım senaryolarından bir diğerini daha etkilemesi; bildiğiniz gibi Surface Duo’yu bir laptop gibi L formatta zemine koyup kullanabilirsiniz. Ancak yeni kamera dizilimi ile cihazın ağırlık dengesi kamera adasının bulunduğu yerde olacaktır. Eğer bunu dengelemek istiyorlar ise cihazın ağırlık dengesini sağlamak için diğer tarafa da ağırlık koymaları gerekecektir (veya daha fazla pil diğer tarafta yer alabilir). Eski tasarımda cihazın her iki tarafını da zemine koyabilirken bu tasarımda yalnızca kamera adasının olmadığı yüzeyi koyabilirsiniz. Bu da açıkçası kullanımı bir yönden sınırlandırıyor.

Açıkçası Surface Duo gibi 360 derece katlanabilen bir cihazda hem ön hem de arka kameranın olması oldukça gereksiz bir tasarım diye düşünüyorum. Cihazı katlayarak ana kamerayı hem ön hem de arka olarak kullanabilmek ilk cihazda en sevdiğim deneyimlerden birisiydi. Evet, fiziksel olarak iyi bir kamerayı Surface Duo gibi ince bir cihaza yerleştirmek oldukça zor bunun farkındayım. Ancak çözüm kolaya kaçıp arkaya üçlü bir kamera adası eklemek olmamalı diye düşünüyorum. Microsoft’un burada da bir şapkadan tavşan çıkartmasını umuyorum, yoksa bizi ilk cihazdaki tasarımdan oldukça uzak bir cihaz bekliyor olacak.
