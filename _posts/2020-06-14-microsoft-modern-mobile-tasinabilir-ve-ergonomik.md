---
layout: post
title: "Microsoft Modern Mobile: Taşınabilir ve Ergonomik"
image: assets/images/ms-modern-mobile.png
categories: [ Teknoloji ]
tags: [ microsoft ]
---
Microsoft'un Modern Mobile Bluetooth faresi aslında yeni bir model değil, ilk olarak Designer olarak bildiğimiz model daha sonraları Surface Mouse olarak yayınlandı. Şimdilerde ise farklı renk seçenekleri ile tekrar satışta.

Ben Microsoft'un bu modelini ilk olarak bilinen Designer Bluetooth halinden beri kullanıyorum, ancak başlığa Modern Mobile Bluetooth yazmamın sebebi cihazın artık yeni adı ile listelenmesi ve satın alacakların aradığı bilgiye kolay ulaşmasını sağlamak. Bu nedenle yazının bundan sonrasında da Designer Bluetooth olarak değil, Modern Mobile olarak adlandıracağım. Teknik olarak Designer, Surface Mobile ve Modern Mobile modelleri küçük kozmetik değişiklikler haricinde birbirlerinin aynısı.

[Modern Mobile](https://www.microsoft.com/tr-tr/accessories/products/mice/microsoft-modern-mobile-mouse)'ı 2017 yılının Nisan ayından itibaren neredeyse aralıksız olarak kullandım, benim için en büyük özelliklerinden birisi taşınabilir olması. Özellikle bir dizüstü bilgisayar kullanıcısıysanız taşınabilir fareye sahip olmanız oldukça önemlidir. Sırt çantası, el çantası veya postacı çantası ile dizüstü bilgisayarınızı taşıdığınızda fareyi ve diğer aksesuarları bir şekilde yanınızda götürmeniz gerekmektedir. Fareler ergonomik açıdan da bir konfor sunma amacında bulunduğundan genellikle avuç içinizi doldurmaya yönelik tasarımlara sahiptirler. Bu nedenle farelerin büyük bir kısmı taşıma çantalarınızda bombeli yapıları nedeniyle bir kabarıklık oluştururlar ve dışarıdan gelecek darbelerden ilk olarak etkilenecek aksesuarlardan birisidir.

Modern Mobile ise bu durumu bir nebze de olsa çözüm sağlıyor, kimse bu farenin bombesiz bir tasarıma sahip olmadığını söyleyemez ancak piyasada mevcut olan pek çok modele kıyasla oldukça ince bir yapıya sahiptir. Üstelik bu ince yapısı ile beraber elinizin ergonomisini korumak açısından da avucunuzu dolduran bir yapıya sahiptir. Burada kıyaslama yapmanız için iki örnek vermek gerekebilir; öncelikle kesinlikle bir oyuncu faresi veya [Microsoft Ergonomic Mouse](https://www.microsoft.com/tr-tr/accessories/products/mice/microsoft-ergonomic-mouse) gibi modellerle karşılaştırmayın. Bu fareler Modern Mobile'a göre oldukça kalındır ve taşınabilirlik açısından oldukça zayıftır. Karşılaştırmanız için verilecek bir diğer örnek ise daha taşınabilir olan modellerden oluşuyor; Logitech Pebble M350 ve M171 modellerini ele alabiliriz. [Logitech Pebble M350](https://www.logitech.com/tr-tr/product/pebble-m350-wireless-mouse) modeli her ne kadar ince olsa da el ergonomisi için bombeli bir yapıya sahip olmaması nedeniyle elinizin ergonomisine uyum sağlamamaktadır, bu nedenle uzun süreli kullanımlarda bileğinizde ağrı hissetmeniz bir nebze de olsa kaçınılmazdır. Taşınabilirlik açısından her ne kadar dar bir genişlik ölçüsüne sahip olsa da özellikle büyük ele sahip tüketiciler için tercih edilebilir olmayı zorlaştırıyor. [Logitech M171](https://www.logitech.com/tr-tr/product/m171-wireless-mouse) modeli ise küçük ve bombeli bir tasarıma sahip olduğu halde yükseklik açısından çantanızda şişkinlik oluşturmanın önüne geçemiyor. Aynı zamanda ürün oldukça kısa bir yapıya sahip olması nedeniyle de büyük eller için pek uygun bir yapıya sahip değil.

Elbette Microsoft Modern Mobile'dan daha taşınabilir ve ergonomik olan fare modelleri de mevcut, bunlardan birisi de benim de sahibi olduğum [Microsoft Arc Touch](/microsoft-arc-touch-cazibeli-eziyet/) modeli. Ancak fiyat aralığına baktığımızda Microsoft Arc Touch ile Microsoft Modern Mobile arasında neredenyse iki kat fark gözlemlemek mümkün. Bu nedenle Microsoft Arc Touch herkesin ilk tercihi olamıyor. Microsoft Modern Mobile'ın tercih edilebilir olmasının bir önemli özelliği de burada ortaya çıkıyor; piyasadaki pek çok Bluetooth teknolojisine sahip fareler ₺200 bandında, Modern Mobile ise ₺220 ile ₺250 arasında fiyat etiketiyle şu anda satın alınabilir. Ben Microsoft Designer Bluetooth olarak 2017'de aldığımda ₺100'ya almıştım, fiyatının bu kadar arttığını görmek bir nebze de olsa üzücü tabi ki.

![Microsoft Modern Mobile Bluetooth Mouse'un yeni renk seçeneklerinden bazıları.](/assets/images/ms-modern-mobile-colors-2.png)

En azından tüketicilerin artık daha fazla renk seçeneğine sahip olduğunu bilmek de güzel. Microsoft Designer ilk çıktığında yalnızca siyah renk seçeneğine sahipti. Ardından gelen Surface Mobile modelinde renk seçeneklerini görmeye başladık, ne yazık ki Surface ürünleri resmi olarak Türkiye'ye gelmediği için bizler bu renk seçeneklerinden yararlanamadık. Şimdi Modern Mobile serisi ile birlikte Peach (Şeftali), Black (Siyah), Poppy Red (Gelincik Kırmızısı), Mint (Nane), Ice Blue (Buz Mavisi), ve Pastel Blue (Pastel Mavi) renk seçeneklerine sahip. Surface Mobile serisinde ise Burgundy, Platinium ve Cobalt Blue renk seçenekleri vardı. Yukarıdaki görsellerden renk seçeneklerinin bir kısmına göz atabilirsiniz.

## Kullanım Deneyimi
Microsoft Modern Mobile, kullandığım ilk günden beri malzeme kalitesi, pil süresi, gecikme süresi ve bağlantıda sorun yaşatmamasıyla en favori farelerimden birisi oldu. Tıpkı [Arc Touch](https://www.microsoft.com/accessories/tr-tr/products/mice/arc-touch-mouse/rvf-00051) modelinde olduğu gibi Bluetrack teknolojisine sahip olmasıyle beraber her yüzeyde kullanabilmenin avantajını her zaman hissettim. Dosyalarda ve internette gezinmenin yanı sıra First Person Shooter oyunları da dahil olmak üzere pek çok alanda sunduğu deneyim oldukça tatmin edici. Gecikme süresi oldukça düşük, bu da fareyi sürüklediğinizde anında ekranda imlecin oynamasını sağlıyor. Bluetooth farelerde görülen bağlantı kopma sorunu da bu modelde bulunmuyor, bunu 3 yıllık kullanım deneyimime dayanarak rahatça söyleyebilirim. Her ne kadar avucunuz farenin üzerinde yer alsa da bağlantı kopması veya tepkilerin gecikmesinde bir olumsuzluk yaşatmıyor.

Sağ ve sol tıklama butonları ise beni rahatsız edecek bir ses çıkartmıyor. Ben hiçbir zaman farelerin sesinden rahatsız olmadım, ancak bundan rahatsız olan birilerinden de kız arkadaşım sayesinde haberdar oldum. Bundan dolayı kendisine [Logitech M330 Silent Plus](https://www.logitech.com/tr-tr/product/m330-silent-plus) almıştık. Daha önceden Silent Plus serisine sahip bir Logitech fare kullandıysanız bilirsiniz, ilgili seride yer alan fareler gerçekten sessiz ve özellikle pek çok kişinin bulunduğu ofis gibi ortamlarda kesinlikle ihtiyaç duyulabilir. Ancak pek çok kişi için de sıfır ses geri bildirim açısından bir zayıflık olarak değerlendirilebilinir. Bu nedenle ses duymak isteyenler de mutlaka olacaktır. Bu kıyaslamanın ardından tekrar etmek isterim; bana kalırsa Modern Mobile kesinlikle çok yüksek veya çok az bir sese sahip diyemem, bana kalırsa geri bildirimde bulunarak sizi tıkladığınızdan emin olacak kadar bir ses çıkartıyor.

Pil ömrü konusunda da memnun olduğumu belirttim, üretici her ne kadar 12 aya kadar kullanımdan bahsetse de bu senaryonun mümkün olmadığının pek çoğumuz farkındayızdır. Ancak endişe edecek bir durum olmadığını da söylemek gerek; Duracell veya diğer bilindik markalardan satın aldığınız iyi bir pil ile dört ila altı ay arasında kolaylıkla kullanım sağlayabilirsiniz. Eğer bilgisayarınızı sık kullanmıyorsanız işte bu 12 ay iddiasını gerçekleştirebilirsiniz. Ancak benim gibi günün önemli bir kısmını bilgisayar ekranın karşısında geçiriyorsanız benim deneyimime dayalı rakamlar daha doğru bir fikir edinmenize yardımcı olacaktır.

### Yaşadığım sorunlar
Ürünle hiç sorun yaşamadım desem yalan oldu ancak çok da sorun yaşamadığımı bilmenizi isterim. Yaşadığım en büyük sorun kesinlikle tekerlekte meydana geldi. Fareye uzun süre sahip olmamın getirdiği durum sonucunda tekerleğin mekanizmasına bazı saç parçaları ve küçük pislikler girmiş. İlk başta sorunun kaynağının bu olduğunu ön göremedim elbette. Sorun tam olarak şuydu; sayfada gezinmek için yukarı veya aşağıya kaydırma işlemi gerçekleştirmek istediğimde işlem yapmak istediğim yönün tersine işlem gerçekleşiyordu. Aşağıya doğru tekerleği her 4-5 çevirişimde 1 defa yukarıya kayma işlemi gerçekleşiyordu. Bu basit bir sorun olarak değerlendirilebilir ancak hiç de düşündüğünüz gibi değil. Eğer genellikle belgeler ve internet sayfalarında sıklıkla geziniyorsanız bu sorunun tekrarlanma sıklığının ne kadar artacağını tahmin edebilirsiniz. Bu durum faremin garantisinin bitmesinden sonra meydana geldiği için asla onaramayacağımı düşündüğüm bir sorun olarak kaldı bir süre. Çünkü sorunun kesinlikle bir pislikten kaynaklandığını düşünmemiştim. Bana göre sorunun kaynağı tekerlek tuşunu fazla kullanmamdan dolayı dişlilerden birini kırmış olmamdı. Neyse ki garantinin bitmesinin de cesaretiyle fareyi kolayca açtım ve temizledim. Şimdilerde bu soruna hiç denk gelmedim. Ama tekrar yaşadığımda faremi onaramayacağım, çünkü vidaları sıkarken birini yalama yaptım ve tekrar açabileceğimi hiç düşünmüyorum.

Bir diğer sorun ise sol tıkta yer alıyor. Bu da kullanıma bağlı bir durum elbette, uzun yıllar boyunca sıklıkla kullandığımdan kaynaklandığını düşündüğüm bu sorun ise sol tıkın bazen iki kere komut gerçekleştirmesiyle meydana geliyor. Farenin tekerleğindeki sorunu gidermek için açtığımda sol tıkta sorun tespit edemediğim için mevcut bir çözümü var mı bilmiyorum. Bu sorun gerçekten çok nadir gerçekleştiği için beni rahatsız etmiyor.

## Sonuç
Piyasada yer alan pek çok Bluetooth farenin ₺200 fiyat bandında olduğunu düşünürsek Modern Mobile taşınabilirliği ve ergonomik yapısıyla kesinlikle değerlendirmeniz gereken bir ürün. Tüm bu özelliklerini bir yana bırakıp yalnızca Bluetrack teknolojisi nedeniyle bile satın almanızı önermekten çekinmiyorum bile. Sık seyahat eden birisi için farenin kullanım yüzeyi kesinlikle her zaman mükemmel olmayabilir, mükemmel olmayan yüzeylerde bile farenizin mükemmel çalışmasını sağlayan Bluetrack teknolojisine sahip bir fareye sahip olmadan bu deneyimi yakalamanız oldukça zor.
