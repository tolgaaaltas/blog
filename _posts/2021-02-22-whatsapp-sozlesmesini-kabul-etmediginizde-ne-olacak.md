---
layout: post
title: "WhatsApp sözleşmesini kabul etmediğinizde ne olacak?"
image: assets/images/whatsapp-sozlesme.jpg
categories: [ Teknoloji ]
tags: [ whatsapp, telegram ]
---
İlk duyurulduğunda her ne kadar büyük bir tartışma konusu yaratsa da Facebook'un yeni veri paylaşım politikasını ertelemesi haberleri bir süreliğine de olsa yatıştırdı, ancak bu son değil. 15 Mayıs 2021 yaklaştıkça WhatsApp'in verilerinizi Facebook, Instagram ve bazı diğer ortakları ile paylaşması, tarih yaklaştıkça yeniden alevlenmeye başlayacak. Bu durumda henüz ortalık sakinken belki [hafıza tazelemek isteyebilirsiniz](/whatsappten-kacis-mesajlarinizi-facebook-ile-paylasmak-zorundasiniz/).

WhatsApp'in değişen gizlilik politikası profil isminizi, profil fotoğrafınızı, IP adresinizi, telefon numaranız ve kişi listeniz ile durum mesajlarınızı Facebook, Instagram, Facebook Payments, Onavo ve CrowdTangle ile paylaşımı zorunlu hale getiriyor. Zorunlu hale getiriyor kelimesi aslında gayet açık, veri paylaşımı için herhangi bir seçenek kullanıcılara sunulmuyor. Eğer 15 Mayıs 2021 tarihinden itibaren WhatsApp'i kullanmaya devam etmek isterseniz biraz önce sıraladığım verilerinizi bahsedilen kurumlarla paylaşmak zorundasınız.

## WhatsApp sözleşmesini kabul etmediğinizde
[TechCrunch](https://techcrunch.com/2021/02/19/whatsapp-details-what-will-happen-to-users-who-dont-agree-to-privacy-changes/)'ın haberine göre WhatsApp, 15 Mayıs'tan itibaren daha önce uyguladığı politikanın aksine kullanıcıların yeni sözleşmeyi kabul etmesini yavaşça uygulamaya başlayacak. Görünen o ki aslında 15 Mayıs 2021 de son tarih değil, ancak kullanıcıların uygulamanın tam özelliklerini kullanabilmeleri için sözleşmeyi yine de onaylamaları istenecek. Sözleşmeyi onaylamayan kullanıcılar bir süreliğine de olsa uygulamayı kullanabilecek, çağrı alabilecek ve bildirimlerden haberdar olabilecek. Ancak uygulama içerisindeki mesajlarını okuyamayacaklar ve diğer kullanıcılara mesaj gönderemeyecekler. Kullanıcılara bu süre esnasında not gösterilecek ve yeni politika hakkında bilgi verilen bir sık sorulan sorular sayfasına yönlendirilecekler.

Bu sınırlı süre (birkaç hafta) içerisinde sözleşmeyi hala kabul etmeyen kullanıcılar ise SSS sayfasında belirtildiği üzere eğer **120 gün içerisinde sözleşmeyi kabul etmezlerse hesapları kalıcı olarak silinecek**. Hesabınızın kalıcı olarak silinmesi bir daha asla WhatsApp kullanmayacağınız anlamına gelmiyor, ancak mevcut hesabınızı yeniden oluşturmanız gerekecek.

Bildiğimiz gibi WhatsApp, ücretsiz bir mesajlaşma uygulamasıdır. Facebook, WhatsApp'i 19 milyar dolar karşılığında satın aldıktan sonra hizmeti ticari faaliyetlerde kullanabilmek için pek çok farklı fikir üzerinde çalışmalarını sürdürdü. Zaten Facebook ve Instagram akışlarında reklam faaliyetlerini sürdüren Facebook, WhatsApp içerisinde de reklam sunmak yerine reklam servislerini (e-ticaret) besleyecek verileri toplayarak WhatsApp için dolaylı kaynak ve gelir elde etme modelini uyguluyor. Bu sayede kullanıcılar WhatsApp'i ücretsiz kullanmaya devam edecekler ve reklam görmeyecekler. Ancak WhatsApp verilerinin bir kısmı ilgili reklam havuzlarını besleyerek onlara daha da kişiselleştirilmiş reklamlar gösterilmek için kullanıcılacak. WhatsApp, görünürde hiçbir işlem yapmayacağı için kullanıcılar hiçbir şey hissetmeden yeni daha öznel hedef kitle pazarlamalarında yerlerini alacaklar.

WhatsApp 2016 yılından itibaren kullanıcıların telefon numaralarını, cihaz bilgilerini ve bazı meta verileri Facebook ile paylaşıyordu. Yeni şartlar ile bu durum genişletiliyor ve biraz önce bahsettiğim gibi sizi firmaların odağına daha kolay almasını sağlıyor. WhatsApp son politikası nedeniyle 3 milyon kullanıcı kaybetti ve 2 milyon kullanıcı tarafından sözleşme kabul şartı ertelendi. Süre daraldıkça tartışmalar yeniden yükselecek ve kullanıcılar için tercih yapmak gerekecek. Eğer henüz nereye geçeceğinize karar veremediyseniz Telegram iyi bir başlangıç olabilir. Üstelik [WhatsApp mesajlarınızı Telegram'a taşımak](/whatsapp-mesajlarinizi-telegrama-tasiyin/) oldukça basittir.
