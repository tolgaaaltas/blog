---
layout: post
title:  "Temel Blog Bilgileri - Başlıkları Nasıl Kullanmalısınız?"
categories: [ Blog ]
image: assets/images/ba-l-klar.jpg
tags: [ blog yazımı ]
---
Blog yazmak benim de uzmanı olarak kendimi nitelendirebileceğim bir konu başlığı değil ancak diğer internet sitelerim ve akademik amaçlı hazırladığım içerikler ile beraber başlıkların kullanımı hakkında size tavsiyeler verebilirim.

Pek çok kişi için kişisel bir blog tutmak kendi deneyimlerini aktarmak olsa da bu deneyimlerin diğer internet kullanıcılarına da ulaşması gerekmektedir. Sosyal ağlarınız günümüzde ne kadar önemli olsa da arama motoru sonuçlarında içeriğinizin bulunabilir olması, içeriğinizin erişilebilirliğini çok daha sürdürülebilir kılacaktır.

Başlıklar, düzenli ve potansiyel okuyucularınızın içerikleriniz hakkında temel bilgileri edinmesine yardımcı olur. Temel olarak onları sayfada tutan ilk unsurlardan bir tanesi başlıklardır. Bu nedenle başlık tercihlerinizi çok iyi yapmalısınız.

> Başlıkların ana odağının içerik olması gerektiğini ve asıl amacının metnin daha kolay okunmasıyla birlikte anlaşılabilir kılması gerektiğini unutmayın.
[Jono Alderson](https://yoast.com/how-to-use-headings-on-your-site/)

## Başlık nedir?
Başlık, temel HTML'in bir parçasıdır ve arama motorları için büyük önem taşımaktadır. Başlıklar arama motorları ile beraber içerik okuma araçları ve okuyucuların yazınızın şekilsel bütünlüğünü anlaması açısından da en büyük temeli taşır. Makalenizi herhangi bir başlık olmadan tıpkı bir günlük gibi yazmak size cazip gelebilir ancak bu sizin potansiyel okuyucularınıza erişmenizin önüne büyük bir engel oluşturacaktır.

Potansiyel içerik tüketicilerinizin sizi bulma deneni içeriğinizi okumak istemesi değildir, kendisine faydalı olan bilgiyi bulmaya çalışmasıdır. Potansiyel içerik tüketicilerinize ulaşmak için onlara istediklerini başlıklarla verin.

> HTML'de altı seviye başlık bulunmaktadır. Başlıklar, önceki ve sonraki paragraflar arsına yerleştirilir. Başlık öğeleri H1, H2, H3, H4, H5 ve H6 olarak tanımlanır. En önemli başlık H1 olarak ifade edilir ve H6'ya doğru önem sırası azalır.
[W3](https://www.w3.org/MarkUp/html3/headings.html)

Başlıklar, aynı zamanda erişilebilirlik açısından da önemlidir. Görme engelli bireyler için oluşturulan ekran okuyucu teknolojileri, metinlerde gezinti için önemli bir araçtır. Bu araç sayesinde görme engelli bireyler için içeriklerinizin hiyerarşisi önem arz etmektedir. Başlıklarınız Onedio veya Mynet gibi tık hırsızlığı amacı gütmemelidir, tahmin edilenin aksine tık hırsızlığı odaklı başlıklar ziyaretçi sadakatini zedelemektedir. Açık ifade edilmiş başlıklar aynı zamanda sitenizin arama motoru optimizasyonu için de fayda sağlar.

> Bir sayfanın içeriği ile ilgili genel bir izlenim edinmenin bir başka yolu da başlıklar arasında gezinmektir. Kullanıcılar, sayfanın ana fikrini ve özetini çıkartabilirler ve daha sonra yalnızca ilgilendikleri bölümleri okumak için geri dönebilirler.
[WebAIM](https://webaim.org/techniques/screenreader/)

## Başlık sırası nedir?
Başlıklar en önemliden (H1) en önemsize (H6) doğru sıralanmalıdır. Unutmayın, başlıkları doğru kullanmak blog yazınızın hem şekilsel hem de teknik açıdan doğru olmasını sağlar. Dolayısıyla H1'den (makale başlığınız) sonra bir giriş paragrafı yazmanız gerekmektedir. Giriş paragrafınızın ardından H2 kullanarak bir sonraki bölümü başlatmalı ve ardından metininizi yazmalısınız. Eğer H2 ile başlattığınız başlığa dair alt başlıklar varsa bir H3 kullanarak alt başlığınızı oluşturun ve içeriğinizi yazın. Alt başlıkları H4, H5 ve H6 olarak detaylandırabilirsiniz. Eğer ana konuya dönecek olursanız tekrar H2 etiketiyle bir başlık oluşturmanız gerektiğini unutmayınız.

Genel olarak konuşacak olursak H1 başlığı ilk ve en önemli başlığınız olmalıdır. İçerik yönetim sistemlerinin çoğunda bu alan zaten makale başlığı olarak girilmektedir. Peki bir blog yazısında birden fazla H1 kullanmak sakıncalı mıdır?

> Muhtemelen bir web sayfasında yalnızca bir adet H1 etiketinin olması gerektiğini duymuşsunuzdur. Tek sayfalık bir internet sitesi için bu durum geçerli olabilir ancak çok daha komplike bir sayfa hazırlayacaksanız her bir bölüm için ayrı H1 kullanmak mantıklı olabilir.
[John Locke](https://www.lockedownseo.com/single-page-website-seo/)

## Kaç başlığa ihtiyacım olabilir?
Potansiyel ziyaretçilerinizin sitenizi ziyaret ettiğinde içeriğinizde göz atacakları ilk şeylerden birisinin başlıklar olduğunu unutmayın. Başlıklar, içerikte nelerden bahsedildiği konusunda fikir sahibi olmak için kolaylaştırıcı en büyük unsurdur. Ziyaret edenlerin aradığını daha kolay bulabilmesi için metninizi ayırmanız gerekecektir, bunun için en iyi yöntem ise başlıklar olacaktır.

Başlıklar olmadan başarılı bir blog yazısı yazmanız pek de mümkün olmayacaktır. Bununla birlikte içeriğiniz uzunsa okunabilirliğini kolaylaştırmak için mutlaka içeriğinizi başlıklarla zenginleştirmeniz gerekmektedir. İçeriğinizi bölümlendirmek için en çok bilinen kural 300 kelimeden fazla olan bir kısmı farklı bir başlık altına almaktır.

> Başlıklar yaklaşık 150-300 kelime barındırmalıdır. Başlıklar, altında yer alan içerik ile mantıklı bir bütünselliğe sahip olmalıdır.
[Bridget Willard](https://bridgetwillard.com/correctly-format-blog-post/)

Bu yazı dizisini hazırlarken yazının temel iskeletini [Peepso Blog](https://www.peepso.com/blogging-basics-how-to-use-headings/)'dan edindim. Yer alan ifadeleri kendi deneyimlerimle birlikte zenginleştirerek Türkçe hazırladım.
