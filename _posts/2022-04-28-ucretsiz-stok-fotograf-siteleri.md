---
layout: post
title:  "Ücretsiz Stock Görsel Bulabileceğiniz Siteler"
tags: [ kaynak ]
image: assets/images/stock.png
---
Tasarımda, özellikle ürün tasarımında fotoğraf kullanımı çok önemlidir. Bir web sitesi veya marka materyali hazırlarken tasarımınız ne kadar iyi olursa olsun kullandığınız destekleyici görsel materyaller zayıf olduğunda tüm kompozisyon kötü bir izlenim bırakacaktır. İnternette çalışmalarınız için ücretli stok görsel bulabileceğiniz pek çok internet sitesi bulunmakta. Bunların büyük bir çoğunluğu hali hazırda oldukça popüler olduğu için insanların aklına ilk olarak bu stok görsel siteleri geliyor.

Fotoğraf endüstrisinin büyük gelir kapılarından bir tanesi olan stok fotoğrafçılık günümüzde Türkiye’de de artış gösteriyor. Bu nedenle Türkiye’ye ait popüler mekanlar, dekorlar veya insanları barındıran çalışmaları bulmak da artık oldukça kolay. Üstelik bunu siz de kendinize bir gelir kapısı olarak kullanabilirsiniz, tabi bugün konumuz bu değil. Bu yazımda sizlere ücretsiz olarak yararlanabileceğiniz stock fotoğraf kütüphanelerini ve kaynaklarını listeleyeceğim.

## Stok Fotoğraf nedir?
Stok fotoğraf genellikle lisanslı görsellerin belirli çerçevelerde kullanılabilmesi için satın alınan kullanım hakkıdır. Temelde 1920’lerde yaygınlaşmaya başlayan bu model, kendi içerisinde de bazı gruplara ayrılmaktadır. Macrostock, midstock ve microstock olarak ayrılan stock fotoğrafçılık her geçen gün daha fazla talep görmektedir. Geleneksel stok fotoğraf ajansları tek bir görsel için birkaç yüz veya birkaç bin dolar ödeme yapabilirken mikro stock fotoğrafçılığında bu 25 cent’e kadar düşebiliyor. Günümüzde de micro stok fotoğrafçılık arttığından dolayı çevrimiçi dünyada stok görsellerde ciddi bir rekabet bulunmaktadır.

Günümüzde ücretli mikro stok fotoğraf pazarını domine eden [iStockPhoto](https://www.istockphoto.com/), [Dreamstime](https://www.dreamstime.com/), [Can Stok Photo](https://www.canstockphoto.com/), [Shutterstock](https://www.shutterstock.com/) ve [Adobe Stock](https://stock.adobe.com/) gibi pek çok internet sitesi bulunmaktadır. Ancak bu siteler ücretli olması nedeniyle ve Türk lirasının pek çok popüler para birimi karşısındaki değeri göz önüne alındığında küçük ajanslar veya kendini geliştirmek isteyenler için kabul edilemeyecek derecede pahalı olmaktadırlar. Tabi stok fotoğrafların sadece profesyonel amaçla kullanıldığını düşünmek hata olur, eğer okul sunumlarınızda veya sanat projelerinizde de fotoğraflara ihtiyacınız varsa stok görsel kullanımı işlerinizi kolaylaştıracaktır.

## Ücretsiz Stok Fotoğraf Siteleri
Eğer bir freelancer veya küçük bir ajans iseniz ekstra maliyetler ile karınızı azaltmak istemeyeceksinizdir. Bu nedenle ücretli stok fotoğraflar satın almak yerine ücretsizleri tercih edebilirsiniz. Bu sayede çalışmalarınız hem profesyonel gözükecektir hem de kar marjınız azalmayacaktır.

Listede duyduğunuz kadar duymadığınız bazı stock görsel internet siteleri de bulunabilir. Bundan dolayı listeye tamamen göz atmayı unutmayın. Liste her ne kadar stok fotoğraf öncelikli olsa da stok video ve stok ses kütüphanelerini de içerdiğinden gelecek çalışmalarınızda size fayda sağlayabilir.

### Unsplash
![Unsplash](/assets/images/unsplash.png)
2 milyondan fazla yüksek çözünürlüklü ücretsiz stok fotoğraf kütüphanesine sahip olan Unsplash, bünyesinde 210,000 fotoğrafçıyı barındırıyor. Unsplash’in en güçlü olduğu yanlardan bir tanesi stok fotoğraf kütüphanesinin her türden fotoğraf barındırması. Fotoğraf çekimi yapanların kendi stillerini ve fotoğraf modellerini doğrudan yayınlayabilmesi bir artı katıyor. Topluluk herkese açık olduğundan profesyonel bir fotoğrafçı olmayan birisi bile Unsplash kütüphanesini zenginleştirebilir ve aradığınız fotoğrafı o yüklemiş olabilir.

Unsplash amatör ruhu desteklediğinden dolayı profesyonel bir fotoğraf makinası sahibi olmasa bile telefonla çekilmiş fotoğrafların platformda yer almasını destekliyor, bu da çeşitliliği önemli derecede arttırmakta. Bunun haricinde belirli aralıklarla düzenlenen fotoğraf çekme etkinlikleri ile de pek çok kişinin belirli temalarda fotoğraf çekmesi sağlanıyor ve kütüphane belirli oranda zenginleşiyor.

Unsplash’in en büyük artısı ise kurumların da bu platforma ücretsiz stok fotoğraf yükleyebiliyor olmaları. Bu stok fotoğrafa ihtiyaç duyanlar için de, o fotoğrafı Unsplash’e yükleyen için de kazan-kazan demek oluyor. Örneğin bilgisayar kullanan birine ait bir stok fotoğrafa ihtiyacınız var, bu durumda Microsoft’un hem [Surface](https://unsplash.com/@surface) hem de [Windows](https://unsplash.com/@windows) hesaplarını inceleyerek pek çok farklı bilgisayar kullanan kişi görseline erişebilirsiniz. Firmalar bu ücretsiz stok fotoğrafları platforma yüklerken elbette ürünlerini doğru şekilde konumlandırmaya çalışıyorlar. Fotoğraflara dikkat ettiğinizde ışık, kompozisyon ve ürünler ortamdan kolayca ayrışabiliyor. Bu da özellikle ürün odaklı stok fotoğraf arayanların ihtiyacını karşılayan bir durum.

[Unsplash'e göz atın](https://unsplash.com/){: class="button"}

### Pexels
![Pexels](/assets/images/pexels.png)
Unsplash gibi içerik üreticiler tarafından üretilen ve listelenen fotoğrafların yanı sıra telifsiz video imkanı da sunan Pexels size  ruhu olan stok fotoğraflara kolayca ulaşma imkanı sağlıyor. Pexels’in video kütüphanesi aynı zamanda yalnızca stock videolara değil aynı zamanda animasyonla hazırlanmış videolara da sahip. Bunlar elbette kütüphanenin büyük bir kısmını oluşturmayan parçalar ancak ihtiyaç duyduğunuz anda elinizin altında olması oldukça güzel.

Pexels’in bir diğer önemli özelliği ise Türkçe dil desteğine sahip olması. Fotoğrafı yükleyen kişi anahtar kelimeleri kendi ana dilinde yazsa bile sayfayı siz Türkçe görüntülüyor ve Türkçe olarak arama yapıyorsanız yine sizi sonuçlarla buluşturuyor. Özellikle dil engeli olan kullanıcılar tarafından da tercih edilebilmesini sağlayan önemli bir özellik.

[Pexels'e göz atın](https://pexels.com/){: class="button"}

### Pixabay
![Pixabay](/assets/images/pixabay.png)
Her geçen listede platformlara yeni bir kütüphane parçası daha ekleniyor gibi düşünebilirsiniz. Tamamen tesadüf olsa da Pixabay; fotoğraf ve videonun yanı sıra sizlere stok müzik ve ses efekti de sunuyor. 2.6 milyon’dan fazla parçaya sahip kütüphanesi ile ücretsiz erişim sağlıyor.

Diğer servislerin yanı sıra görsel & resim kütüphanesi yalnızca fotoğraf değil aynı zamanda vektörel grafik ve illüstrasyon da barındırmakta. Ajansınız veya sunumunuz için fotoğraftan fazlasına ihtiyaç duyuyorsanız Pixabay muhtemelen size 360 derece ücretsiz çözüm sunacaktır.

[Pixabay'e göz atın](https://pixabay.com/){: class="button"}

### Burst
![Burst](/assets/images/burst.png)
Muhtemelen pek çoğunuz (eğer e-ticaret ile ilişkiniz yoksa) Burst’u duymamışsınızdır. Burst aslında bir Shopify hizmeti, bu nedenle genellikle elektronik ticaretle haşır neşir olanlar tarafından bilinmekte. Tabi kütüphanesi yalnızca elektronik ticaret yapan sitelere yönelik değil, yüksek çözünürlüklü geniş kütüphanesi tüm amaçlara yönelik fotoğrafları barındırıyor.

Yine de bir Shopify hizmeti olduğundan dolayı e-ticaret yapanlara odaklı ücretsiz stock fotoğraf sunduğunu da göz ardı edemeyiz. E-ticarete yeni başlayan işletmeler için ilham verici fotoğraflar sunabilirken belki başlangıçta çekim için bütçesi olmayanlara da kaynak olabilir. Burst’a mutlaka göz atmanızı önermekteyim, diğer platformlarda bulamayacağınız tema ağırlıklı çekimlere daha fazla sahip olduğundan dolayı aradığınızı henüz bulamadıysanız Burst size bir sonuç bulur.

[Burst'e göz atın](https://brust.shopify.com){: class="button"}

### Foca Stock
![Foca Stock](/assets/images/foca-stock.png)
Fotoğraf ve video kütüphanesinin yanı sıra Foca Stock sunduğu grafik şablonları sayesinde rakiplerinden bir adım önde. Eğer stok fotoğraf kullanıp bir tasarım yapmak istiyorsanız ve bununla alakalı herhangi bir yetkinliğe sahip değilseniz Foca Stock’un kendi içerisinde yer alan görsel editörü ile grafik düzenleme işlemlerinizi kolayca gerçekleştirebilirsiniz.

Elbette bir Adobe Photoshop kadar etkin bir araç olduğunu düşünmeyin, Canva tarzı basit seçeneklerle iyi bir görsel hazırlama aracına ihtiyacınız varsa bunu Canva olmadan Foca üzerinden de yapabileceğinizi bilmek sizi ekstra bir harcamadan kurtarabilir. Foca Stock’un graphic template kütüphanesi zengin olsa da düzenleme aracı oldukça basit olduğu için başlangıçta ihtiyaçlarınıza yanıt verebilir.

[Foca Stock'a göz atın](https://focastock.com/){: class="button"}

### Moose
![Moose](/assets/images/moose.png)
Temelde bir icons8 servisi olan Moose, özellikle model kullanılmış ücretsiz stok fotoğrafa ihtiyaç duyanlar için iyi bir araçtır. Stüdyo çekimi kalitesindeki stok fotoğraf kütüphanesi ile aklınıza hemen hemen gelebilecek her sahne için ücretsiz görsel barındıran Moose özellikle ülkemizde niş kalmış olsa da iyi bir kütüphaneye sahiptir.

Tabi Moose da yalnızca modeller üzerine kurulmuş bir ücretsiz fotoğraf kütüphanesi değil, bunun haricinde içerisinde tüm ihtiyaçlarınızı karşılayabilecek fotoğraf seçenekleri de bulunuyor. Özellikle stüdyo çekimi kalitesinde fotoğraflar sunmasıyla öne çıkan Moose’a göz atmayı kaçırmamanızı tavsiye ederim.

[Moose'a göz atın](https://icons8.com/photos/){: class="button"}

## Ücretsiz stok fotoğraf, video ve müzik kütüphaneleri
Yukarıda yer alan listeyi inceleyerek yeni başlayanlar veya herhangi bir harcama yapmak istemeyenler için hiçbir harcama yapmadan stock içeriklere hangi siteler aracılığı ile erişilebileceğini göstermiş oldum. Umarım yukarıda yer alan internet siteleri, konu hakkındaki ihtiyacınızı girebilmiştir.

Peki listede almayan sizin önerebileceğiniz ücretsiz stock görsel, video veya müzik temin edilebilecek kaynaklar var mı? Yorumlarda paylaşarak siz de yardımcı olabilirsiniz.