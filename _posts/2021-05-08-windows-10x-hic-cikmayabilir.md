---
layout: post
title:  "Her güzel şeyin sonu: Windows 10X hiç çıkmayabilir"
categories: [ Teknoloji ]
tags: [ windows 10x ]
image: assets/images/Windows-10X.jpg
---
Beklentilere göre bu bahar ayındaki etkinlikte göreceğimiz Windows 10X belki de hiç çıkış yapmayabilir. Microsoft, şu anda Windows'un hafif bir sürümü yerine tüketicilerin daha iyi bir Windows'a ihtiyacı olduğunu düşünüyor.

[Petri](https://petri.com/microsoft-shelves-windows-10x-it-is-not-shipping-in-2021)'nin haberine göre Microsoft, Windows 10X'i bu yıl piyasaya sürme kararından vazgeçtiği, hatta ürünü süresiz olarak askıya aldığı ortaya çıktı. Normal şartlar altında Windows 10X bu bahar aylarında tek ekranlı cihazlar için çıkış yapacak, geliştirmeler ile birlikte çift ekranlı cihazlar için daha sonra yayınlanacaktı. Microsoft'un yeni hedefi ise Windows'u en iyi hale getirmek, bu nedenle Windows 10X geri plana atılmış durumda.

Microsoft, aslında bunun sinyallerini geçtiğimiz Şubat ayında vermişti. Şirket içerisinde yapılan iç testlerde Windows 10X testleri durdurulmuştu ve Şubat ayından beri tekrar başlamamıştı. Bir yandan Sun Valley güncellemesi üzerinde çalışmaya devam eden teknoloji devi, şimdi tüm odağını Windows'u modernleştirmeye adamış durumda. Windows 10X için hazırlanan bazı özellikler de Sun Valley kapsamında Windows 10'e aktarılacak.

Microsoft belki önümüzdeki dönemlerde Windows 10X fikrini yeniden gözden geçirebilir, ancak ne zaman olabileceğine dair en ufak bir bilgi yok. Sonbaharda gelecek olan Sun Valley güncellemesi ise bir nevi Windows 11 güncellemesi diyebiliriz; Windows 10 için yeni kullanıcı deneyimleri, yeni simgeler, yeni sesler, yeni özellikler ve daha fazlası yolda.

"Windows 10X neydi?" diyenler için küçük bir özet yapmak gerekirse; Microsoft'un daha düşük güce sahip donanımlarda Windows'un hafifletilmiş bir sürümünü yapma hedefinden ortaya çıkan bir işletim sistemiydi. Windows 10X cihazlarda güncellemeler çok daha hızlı kurulabilecek ve daha kapalı bir yapıya sahip olacaktı. Microsoft'un Windows 10X'ten Windows 10'e aktardığı özellikler genellikle kullanıcı deneyimi ve kullanıcı arayüzü ile ilgili öğelerdir. Yani Windows 10X'in hızlı güncellenme gibi çekirdek özelliklerinin kısa sürede Windows 10'e gelmesi beklenmiyor.

Microsoft, şu anda gelirlerinin büyük bir kısmını 1.3 milyardan fazla kullanıcısı olan Windows 10'den ediniyor. Dolayısıyla firmanın hali hazırda elindeki ürünü iyileştirip daha sonra yeni bir ürüne odaklanması kimi çevreler tarafından daha mantıklı olarak ifade ediliyor. Bu, aynı zamanda kullanıcıların eğer ileride çıkacaksa Windows 10X'e daha kolay uyum sağlamalarının da bir yoludur. Ancak aynı zamanda Windows 10X gibi modern bir işletim sistemine ihtiyaç duymalarını da azaltabilir. Sun Valley, kabuk üstünde bu modernizasyonu yapıyor, ancak kabuk altında şimdilik radikal değişiklikler yok.

Microsoft'un önümüzdeki aylarda gerçekleştireceği etkinliklerde Windows 10 hakkında daha fazla konuşması bekleniyor. Geçtiğimiz birkaç yıl Windows 10 için pek heyecan verici yeniliklere şahit olamadık. Microsoft, yılda iki kere verdiği büyük güncellemelerde neredeyse çok büyük değişikliklere imza atmadı, ardından bu güncellemelerin birisini bakım, diğerini özellik güncellemeleri olarak dağıtmaya başladı. Neyse ki Sun Valley ile beraber Windows 10'in hala Microsoft'un odağında olduğunu tüm kullanıcılara gösterebilecekler. Windows 10X bu etkinliklerde Sun Valley güncellemesi ile birlikte duyurulsaydı büyük ihtimalle Sun Valley güncellemesinin gölgesinde kalabilirdi.
